---
title: Ohweb.info redesign
layout: default
lang: th
---

<p>ช่วงนี้กำลัง redesign ให้ <strong>Ohweb.info</strong> ซึ่งไม่ใช่งานง่ายซักเท่าไหร่ เพราะเป็นเว็บไซต์ที่มีเนื้อหาพอสมควรอยู่แล้ว แม้จะเป็น Drupal ที่ผมคุ้นเคย แต่ก็มีโมดูลหลายตัวที่ต้องแก้รูปลักษณ์อินเตอร์เฟสใน CSS หลังจากวางเลย์เอาต์คร่าวๆ เป็น HTML + CSS แล้ว ผมใช้วิธีเคลียร์โค้ดเดิมทิ้งไปก่อน ให้มันเหลือแค่เนื้อหาเพียวๆ จากนั้นก็ค่อยไล่แก้ไปทีละตัว ซึ่งผมทำได้ช้ามาก ตอนที่ต้องพอร์ต HTML เป็น ธีมของ Drupal เพราะผมแยกไฟล์เทมเพลตสำหรับแต่ละโมดูลด้วย (เป็นครั้งแรกที่ผมรื้อไส้รื้อพุงของ Drupal ออกมาดู แต่ไม่ถึงกับเปลี่ยนอะไรในฟังชั่นการทำงานของมัน)</p>
<p>ผมเป็นเว็บมาสเตอร์ให้ ohweb ด้วย และดูเหมือนจะควบทุกตำแหน่ง เพราะเพื่อนฝูงยังไม่ว่างมาช่วยซักที เลยต้องรับหน้าเสื่อคนเดียว แม้จะทาบทามเพื่อนหลายคนไว้ตั้งนานแล้ว ทั้งพวกโปรแกรมเมอร์ และเซียนกราฟิค ทุกคนบอกว่าสนใจ แต่ไม่มีใครลงแรง! คงเป็นเพราะโปรเจ็คต์มันไม่ค่อยคืบหน้าไปไหน และยังไม่ต้องใช้ความสามารถที่ซับซ้อนมาก (มั้ง?) ผมเลยเหมาทำคนเดียวได้ (แต่ถ้ามากกว่านี้คงไม่ไหว)</p>
<p>ในตอนแรก Ohweb ตั้งใจจะเปิดให้บริการฟรีโฮสต์อย่างเดียว แต่ตอนหลังรู้สึกว่า ผู้ใช้งานจะเห็นมันเป็นทางผ่านกันหมด ลงทะเบียนเสร็จแล้วก็หายจ้อย ยกเว้นเวลามีปัญหาการใช้งานโฮสต์ จึงจะแวะเข้ามาใช้ฟอรั่ม ต่อมาจึงมีการเพิ่มเนื้อหาที่เกี่ยวกับการสร้างเว็บไซต์ เน้นความสะดวกสบายจากการใช้ความสามารถของ CMS แต่พอเอาเข้าจริง มันค่อนข้างจะเกินความสามารถของผมคนเดียว ที่จะเขียนอธิบายการใช้งาน CMS หลายๆตัว เนื้อหาจึงหยุดอยู่แค่เรื่องการติดตั้ง</p>
<p>ตอนนี้ Ohweb ต้องการเปลี่ยนแนวอีกครั้ง เน้นการให้บริการออกแบบและพัฒนาเว็บไซต์แบบเต็มตัว แต่มันจะต่างอะไรจากที่อื่นล่ะ? คนรับจ้างทำเว็บมีเยอะแยะมากมาย ผมจึงต้องหา concept ที่มันสามารถเป็นจุดขายได้ (คาดว่าอย่างนั้นนะ)</p>
<p><strong>Happy Ohweb!</strong> : ทำเว็บไซต์เพื่อความสุข</p>
<p>ยังนึกอะไรมากกว่านี้ไม่ได้ แต่การเปลี่ยนแนวดีไซน์ก็ยากพอๆกับการคิดคอนเซ็ปต์นั่นแหละ เพราะไม่อยากให้มันดูเกร่อ โดยการเอาเปลือก Web2.0 มาห่อ ซึ่งใครๆก็ดาวน์โหลดธีมสำเร็จรูปมาใช้ได้ </p>
<p>และพอพูดถึงคำว่า "Happy" ทำให้ผมนึกถึง "การ์ตูน" ขึ้นมาทันใด เลยใช้สีสดใส หลายโทน แทนโทนเดิมที่เกือบจะโมโน แม้เลย์เอาต์จะดูแปลกๆ เพราะไม่อยากให้มันดูแข็ง แต่ก็ใช้วิธีกระจายโทนสี เพื่อคุมพื้นที่ส่วนต่างของหน้าเว็บให้สมดุล ผมยังคงไม่ใช้ภาพกราฟิคในธีมมากนัก จะเลือกใช้เฉพาะที่ CSS ทำแทนไม่ได้ และที่คาดไม่ถึงก็คือ ธีมใหม่ของ Ohweb ใช้ฟอนต์ <strong>Georgia</strong> มาประกอบจังหวะของตัวอักษรได้ดูดีกว่าเดิมมากทีเดียว แถมเข้ากับแนวการ์ตูนได้ดีซะด้วยสิ (ถ้าผมไม่เข้าข้างตัวเองมากเกินไปนะ)</p>
<p><a href="http://en.wikipedia.org/wiki/Georgia_(typeface)">Georgia</a> เป็นฟอนต์ที่ออกแบบมาเพื่อการแสดงผลในหน้าจอคอมพิวเตอร์โดยเฉพาะ มันจึงดูสะดุดตา เมื่อใช้ขนาดฟอนต์ใหญ่ๆ แถมเป็น <a href="http://en.wikipedia.org/wiki/Georgia_(typeface)">Core fonts for the Web</a> ที่ผู้ใช้ทั้ง Windows และ Mac มีอยู่แล้วในเครื่อง (ส่วน Linux หรือ ตระกูล Unix อื่นๆ ก็มีผลสำรวจจากแหล่งข้อมูลที่น่าเชื่อถือ ว่า <a href="http://www.codestyle.org/css/font-family/table-UnixResultsFull.htm">เกินครึ่งจะมีฟอนต์ Georgia</a>)</p>
<p>ตอนนี้ Ohweb ทดลองใช้ธีมที่ผมออกแบบให้ใหม่แล้ว แม้จะยังห่างไกลจากคำว่า สมบูรณ์ เพราะ เลย์เอาต์ยังเละตุ้มเปะใน IE6 ส่วน IE7 กับ Opera จะมีปัญหากับ <code>position:fixed;</code> ตรงส่วน footer แต่คิดว่าควรจะใช้งานเลย เพราะไหนๆมันก็ต้องแก้อยู่แล้ว ถ้าผู้ใช้งานมีฟีดแบ็คกลับมา ก็จะช่วยให้เราเห็นข้อผิดพลาดในส่วนอื่นๆ ได้มากขึ้นด้วย</p>
<p>ส่วนงานหนักที่สุด คือ การปรับปรุงเนื้อหาครับ จริงๆแล้ว ถ้าจะเปลี่ยนคอนเซ็ปต์ของเว็บไซต์ ควรเตรียมแนวเนื้อหาใหม่ให้พร้อมซะก่อน เพราะเนื้อหาที่ดี จะช่วยให้คนออกแบบทำงานง่ายขึ้นเยอะเลย อย่างน้อยก็มีอะไรให้ยึดเหนี่ยว ก่อนที่จะหลุดคอนเซ็ปต์!</p>
