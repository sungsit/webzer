---
title: แสนยานุภาพของดรูปัล
layout: default
lang: th
---

<p>ผมใช้ดรูปัลมาเกือบสองปี เมื่อก่อนยุ่งอยู่แต่กับธีม โดยไม่เคยสนใจการใช้โมดูลซักเท่าไหร่ แต่เพิ่งตระหนักถึง <strong>แสนยานุภาพอันร้ายกาจของดรูปัล</strong> ในช่วง 1-2 อาทิตย์มานี้เอง หลังจากหัดใช้โมดูล <a href="http://drupal.org/project/cck">CCK</a> และ <a href="http://drupal.org/project/views">Views</a> อย่างจริงจัง บวกกับทำความเข้าใจระบบ <a href="http://drupal.org/handbook/modules/taxonomy">Taxonomy</a> ของมันให้ลึกซึ้งมากขึ้น จึงรู้ว่า <strong>ดรูปัล คือ CMS ที่ใช้สร้างสรรค์เว็บไซต์ประเภทไหนก็ได้!</strong> ไม่ได้โม้ แต่ขึ้นอยู่กับจินตนาการและการวางแผนที่ดีของเรา (ผมสอบตกวิชา "จินตนาการและการวางแผน" ก็เลยทำได้แค่เว็บไซต์เล็กๆ พอประทังชีวิต O_o)</p>
<p>เรื่องมันมีอยู่ว่า ผมต้องการสร้างเว็บไซต์ร้านค้าออนไลน์ด้วยดรูปัล และทางเลือกที่ดี ก็คงหนีไม่พ้น <a href="http://www.ubercart.org/">Ubercart</a> แต่ก็รู้สึกขัดใจตัวเองที่ไม่เข้าใจระบบการทำงานที่ซับซ้อนของมัน จนไม่รู้ว่าจะจัดการหน้าตาของมันให้ออกมาดูดีได้ยังไง (ผมชอบยุ่งกับธีมมากกว่าเรื่องอื่นอยู่แล้ว) ยกแรกเลยยอมแพ้อย่างราบคาบ จนต้องหันไปมองหาระบบจัดการร้านค้าตัวอื่นๆมาทดสอบ เช่น</p>
<ul><li><a href="http://www.magentocommerce.com/">Magento</a> หน้าตาเป็นมิตรมาก ฟีเจอร์เยี่ยม ระบบธีมเข้าใจได้ไม่ยากนัก แต่ทำงานช้า(สุดๆ) ไม่เหมาะกับเว็บไซต์ขนาดเล็กที่ใช้ Shared Host</li>
<li><a href="http://prestashop.com/">PrestaShop</a> หน้าตาดี เป็นมิตรกับผู้ใช้สุดๆ เพราะใช้งานง่าย ฟีเจอร์พร้อม เบาและเร็วกว่า Magento แต่ถ้าคิดจะพ่วง (integrate) กับระบบอื่นคงต้องโม่โค้ดกันหนัก (ซึ่งผมทำไม่เป็น)</li>
<li><a href="http://virtuemart.net/">VirtueMart</a> ที่ต้องพ่วงกับ <a href="http://joomla.org/">Joomla!</a> (คล้าย Ubercart พ่วงกับ Drupal นั่นแหละ) แต่เมื่อก่อนผมมีอคติกับ Contrib. Extensions หลายๆตัว ที่กั๊กความสามารถเอาไว้ จนกว่าเราจะยอมจ่ายสตางค์ ผมก็เลยเลิกใช้ Joomla!</li>
<li>ส่วนอีกตัวที่น่าสนใจ คือ <a href="http://www.instinct.co.nz/e-commerce/">WordPress e-Coomerce</a> เป็นปลั๊กอินของเวิร์ดเพรส (แต่กั๊กบางฟีเจอร์เอาไว้ขาย) และเมื่อทดสอบดู รู้สึกว่ามันคงไม่เหมาะกับเว็บไซต์ที่ต้องการขยับขยายในอนาคต แต่ถ้าใครมีบล็อกอยู่แล้ว และอยากขายของเล็กๆน้อยๆไปด้วย ก็ถือว่าใช้ได้เลย และถ้าพ่วงเข้ากับ Forum เบาๆ แต่โค้ดงดงาม อย่าง <a href="http://bbpress.org/">bbPress</a> คุณก็จะได้ บล็อกเวิร์ดเพรสอันงดงาม ที่มีหน้าร้านและเว็บบอร์ด เสมือนเป็นระบบเดียวกัน (สนใจมั้ย? ถ้าสนใจก็จ้างผม :)</li>
<li>(ส่วน <a href="http://oscommerce.org/">osCommerce</a> ที่เคยโด่งดัง ผมเคยลองเมื่อชาติที่แล้ว และก็ไม่เคยหันกลับไปมองอีก เพราะไม่ชอบระบบธีมที่ไม่ยืดหยุ่นเอาซะเลย ไม่รู้ตอนนี้ดีขึ้นรึยัง?)</li>
</ul><p>ก่อนที่ผมจะกลับมาหา Ubercart + CCK + Views (+ Taxonomy) ผมทดลองใช้ PrestaShop ดูก่อน โดยภาพรวมแล้วถือว่าดีทีเดียว เพราะปรับแต่งและตั้งค่าระบบหลังร้านได้ง่าย หน้าร้านก็สวยหรูกว่าดรูปัล แถมมีลูกเล่นแบบ AJAX มาเรียกร้องความสนใจอีกนิดหน่อย ระบบธีมก็เข้าใจง่าย ถ้าคุ้นกับ CSS ก็เอาอยู่ ถ้าใครต้องการเปิดร้านออนไลน์เองในเวลาอันสั้น ผมแนะนำให้ใช้ <a href="http://prestashop.com/">PrestaShop</a> ได้เลย</p>
<p>เสียดายที่ผมใช้มันไม่ได้ เพราะเว็บไซต์ที่ผมกำลังจะทำ ต้องการมากกว่าระบบจัดการร้านค้า หลังจากทดสอบ PrestaShop อยู่สองวัน ผมก็รู้ว่าคงต้องแฮ็คโค้ดมันจนเละแน่ๆ กว่าจะให้มันออกมาในแบบที่ตัวเองต้องการ นั่นหมายความว่า ถ้ามีเวอร์ชั่นใหม่ออกมาก็คงปวดหัวกับการอัพเกรดแน่ๆ เพราะมันกลายเป็น CMS ส่วนตัวไปแล้ว! นี่คือเหตุผลแรกที่ทำให้หันกลับมาซบดรูปัล เหตุผลต่อมา คือ ถ้าต้องการพ่วง Forum หรือ Blog หรือ เนื้อหาประเภทอื่นๆ เราต้องเจองานหนักแน่ๆ บ๊ายบาย PrestaShop</p>
<p>ผมทดสอบโมดูลของดรูปัลพร้อมกันอีกหลายตัว (จนรู้ซึ้งว่าการพ่วงโมดูลมากเกินไปเป็นภัยและภาระอันหนักหน่วงต่อคอมพิวเตอร์!) และหลังจากอ่านคำแนะนำใน <a href="http://www.topnotchthemes.com/handbook/download-quickstart-guides">topnotchthemes.com</a> ก็เริ่มตาสว่าง (ดาวน์โหลดมาอ่านฟรีได้จ้ะ : <a href="http://www.topnotchthemes.com/files/TopNotchThemes-Ubercart-guide.pdf">TopNotchThemes-Ubercart-guide.pdf</a>) อ้อ... เราใช้ระบบ Taxonomy มาสร้างแคตาล็อกสินค้าด้วย Views ก็ได้นี่หว่า แถมยืดหยุ่นได้สุดๆ ถ้าเราวางแผนการใช้งาน Taxonomy และ User Control ดีๆ การสร้างตลาดออนไลน์ขนาดใหญ่โดยไม่ต้องเสียเวลาแบ่งประเภทสินค้าเอง ก็เป็นไปได้ด้วย Free Tagging หรือ Related Terms และถ้าอยากเพิ่ม field อะไรเข้าไปมากกว่าที่ Ubercart ให้มา ก็ใช้ CCK เพิ่มได้อย่างแนบเนียน และโมดูลที่แจกจ่ายใน drupal.org ส่วนใหญ่ไว้ใจได้ เพราะมันให้ความเคารพต่อ Core Code อย่างหาที่เปรียบมิได้ อาจจะฟังดูโอเวอร์ แต่มันจริง เพราะเราสามารถถอนหรือเพิ่มโมดูลเสริมได้ทุกเมื่อ โดยไม่ต้องกังวลว่าเนื้อในจะเป็นอะไร ที่สำคัญคือ <strong>ยังไม่ต้องเขียนโค้ดเลยซักตัว จนกว่าเราจะต้องการปรับแต่งหรือสร้างธีมใหม่</strong> นอกจากนี้ก็ยังไม่ต้องเสียเวลาค้นหาวิธีต่อพ่วงบล็อกและฟอรั่ม เพราะดรูปัลมีมาให้เราอยู่แล้ว (ถ้าดรูปัลมีธีมหน้าตาดีมากกว่านี้เมื่อไหร่ เดาได้ไม่ยากว่าผู้คนจะแห่มาใช้ CMS ตัวนี้ มากมายมหาศาล)</p>
<p>นี่คือแสนยานุภาพอันร้ายกาจของดรูปัลในฐานะ CMS <strong>เมื่อระบบวางใจได้ ที่เหลือก็เป็นหน้าที่ของผู้ใช้อย่างเรา ที่ต้องสร้างความคุ้นเคยกับมัน แล้วใช้มันสร้าง web application อย่างมีจินตนาการ</strong> (เรื่องนี้แหละที่ยาก!)</p>
