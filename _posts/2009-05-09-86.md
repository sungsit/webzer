---
title: Drupal Thailand (late) summer beach
layout: default
lang: th
---

<p><a href="http://drupal.in.th/">Drupal.in.th</a> เปลี่ยนมาใช้ <a href="http://drupal.org/project/beach">Beach Theme</a> แบบไม่ให้สุ้มให้เสียงเตือนล่วงหน้า <a href="http://sugree.com/">sugree</a> ใจกล้าอย่างมหันต์ที่เปลี่ยนมาใช้ธีมนี้ <a href="http://twitter.com/sugree/status/1739582576">ยิงเข้า twitter ประกาศแบบไม่ให้ตั้งตัว</a> ทั้งๆที่หน้าโปรเจ็คต์มีแค่ 2 บรรทัด และบั๊กใน IE ยังชอนไชอีกเพียบ!</p>
<p>อนุมานได้ว่า ถ้าใครรัก drupal.in.th จงอย่าใช้ IE รุ่นต่ำกว่า 8 แต่ดูสถิติใน google analytics แล้วน่าเป็นห่วง เพราะถ้าผมกดเครื่องคิดเลขไม่ผิด มีผู้เยี่ยมชม drual.in.th ประมาณ 15% ที่ยังใช้ IE6 อยู่ ส่วน IE7 ประมาณ 24% (แต่ยังนับว่าโชคดีที่อีก 61% ที่เหลือ ใช้บราวเซอร์ที่ไม่ก่อมลภาวะทางสายตา)</p>
<p>วันสองวันก่อนผมเพิ่งจะเอาธีมนี้มาใส่ใน theme switch ของ webzer ก่อนหน้านี้หลายวัน <a href="http://suksit.com/">suksit</a> ก็อัญเชิญไปลองของก่อนใครเพื่อน ถ้าเป็นฟุตบอลก็ถือเป็นการเล่นเกม pressing เพื่อไล่ล่ากำจัดบั๊ก มองในแง่ดี การใช้ธีมใหม่ (ที่ยังทำไม่เสร็จ) ในเว็บไซต์จริง จะช่วยให้เราได้รับฟีดแบ็คและเห็นข้อผิดพลาดจากผู้ใช้ทั่วไป (ที่ไม่ใช่แอดมิน) ได้เร็วขึ้น</p>
<p>ปัญหาความล่าช้าในการทำธีมนี้ (ไอเดียเริ่มเมื่อไหร่ ลืมไปแล้ว) คือ ผมไม่ได้เริ่มทำ visual style ให้คนอื่นเห็นภาพร่วมกันก่อน เพราะปกติผมจะทำงานคนเดียว เวลาออกแบบธีมใหม่ก็แค่สเก็ตช์เลย์เอาต์คร่าวๆในกระดาษ แล้วก็โค้ดเลย หลังจากได้โครงเลย์เอาต์แล้วค่อยมาแยกทำกราฟิคเป็นส่วนๆไป เลยไม่มีหน้าตัวอย่างเต็มๆให้ชาวบ้านนึกภาพเหมือนกันได้ และนี่อาจเป็นเหตุผลหนึ่งที่ทำให้ maintainers อีก 2 คน ที่สมัครใจเข้าร่วมสังฆกรรม คือ <a href="http://twitter.com/suksit">@suksit</a> และ <a href="http://twitter.com/sugree">@sugree</a> ไม่แน่ใจว่าผมจะเอายังไงกันแน่ (เดาใจผมได้ก็โคตรเก่ง เพราะไม่เคยเห็นหน้ากันเลย)</p>
<p>ตั้งใจว่าจะแยกเวอร์ชั่นสำหรับ drupal.in.th ออกมาต่างหาก แต่คงเปลี่ยนในส่วนกราฟิคให้มีเอกลักษณ์เฉพาะ โครงสร้างธีมคงเหมือนกับที่แจกจ่ายใน drupal.org แต่เนื่องจากผมทำกราฟิคเป็นไฟล์เวคเตอร์แทบทั้งหมด ขนาดไฟล์โดยรวมจึงใหญ่มาก (เฉพาะฟองอากาศใต้น้ำที่แยกเลเยอร์ไว้ ก็ปาเข้าไป 10 กว่า MB) หลังจากนี้จะพยายามแยกไฟล์ออกมา เป็น .svg ให้คนที่สนใจเอาไปปรับแต่งกราฟิคและเปลี่ยนเลเยอร์เองได้สะดวก (ถ้าเก็บไว้ใน drupal repositories ธีมแพ็คจะมโหฬารมาก กลัวถูกประณาม)</p>
<p>ความยากของการทำธีมดรูปัลเพื่อแจกจ่าย คือ เราต้องจัดการกับหน้าตาของส่วนแอดมินด้วย ซึ่งมันจะต่างจาก CMS, Blog หรือ Forum software ตัวอื่นๆ ที่แยก Admin Panel ไว้เป็นเอกเทศ เช่น Joomla!, WordPress เป็นต้น นี่เป็นเหตุผลหนึ่งที่ทำให้เรามีตัวเลือกธีมใน <a href="http://drupal.org/">drupal.org</a> ค่อนข้างจำกัด เพราะมันต้องใช้เวลานาน กว่าจะพร้อมให้นำธีมไปใช้งานในเว็บไซต์จริงได้ Commercial Themes ที่ขายกันใน <a href="http://www.topnotchthemes.com/browse">Top Notch Themes</a> จึงราคาค่อนข้างสูง (ผมเดาว่าเขาคำนวณราคาจากเวลาที่ใช้ทำธีม) ดูตัวอย่างฟรีธีมที่เก็บรายละเอียดแทบทุกเม็ด อย่าง <a href="http://www.topnotchthemes.com/theme/free-drupal-theme-acquia-slate">Acquia Slate</a> ก็ได้ (ดูแค่โค้ดใน template.php ก็แทบร้องไห้แล้ว!)</p>
<p>แต่ความง่ายของการทำธีมดรูปัล ก็คือ โค้ดไม่เน่า! เก็บไว้ใช้คราวต่อๆไปได้ โดยไม่ต้องเริ่มใหม่ทั้งหมดตั้งแต่ต้น แต่ละฟังชั่นที่เราเพิ่มเข้าไปในธีม ก็เหมือนตัวต่อเลโก้ หรือแม้แต่ลอกของชาวบ้านมาสุมในธีมเราเองก็ทำได้เช่นกัน (เรื่องนี้ผมถนัดนัก) พอทำไปเรื่อยๆ มันก็จะเกิดบางอย่างคล้ายๆ framework ของเราเอง เราจะรู้ว่าอะไรควรเอาไว้ หรือ อะไรควรเขี่ยทิ้ง ขึ้นอยู่กับลักษณะเว็บไซต์ที่เราทำ นี่คือความยืดหยุ่นของ Drupal</p>
<p>อันที่จริงผมอยากเขียนเกี่ยวกับขั้นตอนการออกแบบและทำธีมสำหรับดรูปัลไว้ด้วย (เขียนให้ตัวเองอ่านกันลืม) เคยเขียนไว้แล้วครั้งนึง เริ่มที่ <a href="http://webzer.net/node/50">node/50</a> แต่การทำ <a href="http://drupal.org/project/colourise">Colourise Theme</a> อันนั้น เริ่มแรกแค่ต้องการแสดงตัวอย่างวิธีการแปลงธีมอย่างรวดเร็ว จาก Free CSS Template เป็น Drupal Theme ไม่ได้พูดถึงรายละเอียดของการออกแบบที่ต้องคำนึงถึงลักษณะเฉพาะของดรูปัลควบคู่กันไปด้วย (อีกธีมที่ยังทำค้างอยู่ คือ <a href="http://drupal.org/project/strange_little_town">Strange Little Town</a> เป็นการแปลง <a href="http://wordpress.org/extend/themes/strange-little-town">WordPress Theme</a> มาใช้กับ Drupal)</p>
