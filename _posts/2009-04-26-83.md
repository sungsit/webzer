---
title: Revanche
layout: default
lang: th
---

<p><strong><a rel="lightframe" href="http://www.revanche.at/">Revanche</a></strong> น่าจะหมายถึง <a rel="lightframe" href="http://dict.longdo.com/search/*revanche*">การเอาคืน การแก้แค้น (Revenge)</a> แต่ผมกำลังจะพูดถึงหนังภาษาเยอรมันเรื่องหนึ่ง ของผู้กำกับชาวออสเตรีย <a rel="lightframe" href="http://en.wikipedia.org/wiki/G%C3%B6tz_Spielmann">Götz Spielmann</a> ขี้เกียจค้นว่าหนังได้รางวัลอะไรบ้าง <a rel="lightframe" href="http://www.revanche.at/FESTIVALS-PRIZES.117.0.html?&amp;L=9">ดูที่เว็บไซต์ของหนังเอาเองได้</a>
</p>
<p>หนังเรื่องนี้น่าเบื่อมาก การันตีได้ด้วย <a rel="lightframe" href="http://www.criterion.com/current/posts/1010">Criterion Collection</a> และ <a rel="lightframe" href="http://www.janusfilms.com/">Janus Films</a> ที่ขาหนังอาร์ตทั้งหลายคงรู้ดี แต่ถ้าถ่างตาดูจนถึงตอนท้ายๆได้ จิตใจเราจะเริ่มปั่นป่วน กับชะตากรรมของตัวละครแต่ละตัว แปลว่าเราอินกับบทหนังโดยไม่รู้ตัว Spielmann เขียนบทเองกำกับเอง และผมชอบบทหนังแนวนี้มาก เพราะมันธรรมดาซะจนเราผูกพันกับตัวละครแบบเนียนๆ โดยไม่ต้องมีไคลแมกซ์โฉ่งฉ่าง แต่มันก็บีบคั้นอารมณ์ร่วมของผู้ชมได้ (อันที่จริงผมไม่ค่อยสนใจ ตัวเอก ของเรื่องเท่าไหร่ แต่ชอบ ตาแก่ อีกคนในเรื่องมากกว่า เพราะไม่ได้รับรู้เรื่องราวอะไรกับตัวละครอื่น แกจึงดูมีชีวิตชีวามากที่สุด)
</p>
<p>คำถามคือ</p>
<ol><li><strong>คุณคิดว่า ตัวเองสามารถเป็น คนเลว โดยปราศจากเงื่อนไขได้หรือไม่?</strong> (เลวบริสุทธิ์)</li>
<li><strong>ถ้าคุณทำผิดโดยไม่ได้ตั้งใจ คุณจะโทษตัวเอง หรือ โชคชะตา?</strong></li>
<li><strong>ถ้าคุณทำผิดโดยตั้งใจ เพราะความหวังดี คุณจะโทษใคร?</strong></li>
<li><strong>ถ้าคุณรู้ว่าจะโทษใคร คุณจะแก้แค้นคนคนนั้นหรือไม่?</strong></li>
</ol><p>มนุษย์คนหนึ่งๆเป็นแค่เศษส่วนเล็กๆของชีวิตอีกคนหนึ่งๆ เวลาของชีวิตนั้นจำกัด (ยกเว้นใครจะบอกว่า จักรวาลคืออวตารของเวลาอันไม่รู้จบ) การรับรู้ของเราก็จำกัด ถ้าเรามองข้ามเศษส่วนเล็กๆของชีวิตเราเช่นมนุษย์คนอื่นไป มันก็ไม่ยากที่จะเป็นคนเลว แต่บางครั้งความสัมพันธ์ของมนุษย์ก็ซับซ้อน(และเต็มไปด้วยเรื่องบังเอิญ) เกินกว่าที่เราฆ่าคนอื่นได้ โดยไม่รู้สึกอะไร
</p>
<p>พล็อตของหนังเรื่องนี้ เอาไปใส่สีตีไข่แล้วสร้างเป็นหนังแนว thriller + action สไตล์ฮอลลีวูดได้สบาย แต่ Spielmann เอามาทำเป็น หนัง Drama เขย่าศีลธรรม ด้วยฉากและกิจกรรมธรรมดาของมนุษย์ (แต่อาจจะยากที่คนสวมหน้ากากจริยธรรมจะทนดู) ผมชอบหนังเรื่องนี้ด้วยเหตุนี้แหละ บีบคั้นคนดูจนอึดอัด ทนไม่ได้ที่จะปล่อยเรื่องราวในหนังผ่านไป โดยไม่คิดอะไรกับมัน (ฆ่าหนังไม่ลง) เลยนึกถึง ผู้กำกับในดวงใจของผมอีกคน คือ <a rel="lightframe" href="http://www.imdb.com/name/nm0359734/">Michael Haneke</a> ปรมาจารย์แห่งหนังดราม่าโคตรดิบ นิ่งๆแต่เต็มไปด้วยความรุนแรง เช่น <a rel="lightframe" href="http://www.imdb.com/title/tt0119167/">Funny Games (ฉบับเยอรมัน 1997)</a> , <a rel="lightframe" href="http://www.imdb.com/title/tt0387898/">Caché (Hidden)</a> และอื่นๆ แม้ <strong>Revanche ของ Spielmann จะไม่รุนแรงหักดิบเท่าหนังของ Haneke แต่ก็ตั้งคำถามในเชิงศีลธรรมได้สะเทือนใจไม่แพ้กัน...</strong>
</p>
