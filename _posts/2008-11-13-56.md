---
title: รัฐไทยสีอะไร?
layout: default
lang: th
---

<p><strong><a href="http://en.wikipedia.org/wiki/Nation_state">รัฐชาติ - Nation State</a></strong></p>
<p>ในยุคที่มันกำเนิดขึ้นมา ก็คงถือว่าสมเหตุสมผล มันเกิดมาเพื่อขีดเส้นพรมแดน และจัดระเบียบใหม่ให้สังคม มันจึงสร้างสถาบัน มันจึงสร้างกฎหมาย มันจึงสร้างธรรมเนียมปฏิบัติ มันจึงสร้างประชากรให้เป็นพลเมือง และเอาเรื่องเก่ามาเล่าใหม่ จาก "เชื้อสาย" เป็น "เชื้อชาติ" และทำให้ผู้คนที่อยู่ใน "เส้นที่มันขีดไว้" เชื่อแบบนั้น ผ่านทางประวัติศาสตร์ ผ่านทางแบบเรียน ผ่านทางค่านิยม และผ่านผู้คนในสังคมเอง รุ่นแล้วรุ่นเล่า...</p>
<p>จนเมื่อทุนนิยมเบ่งบาน เส้นพรมแดนที่รัฐขีดไว้ จึงมีความหมายแค่แหล่งทรัพยากรทางเศรษฐกิจ (มากกว่าจะเป็นแผ่นดินของบรรพบุรุษ) เมื่อทรัพยากรภายในร่อยหรอ แต่การก่อสงครามขยายดินแดนก็ล้าสมัยเกินไป การขยายพรมแดนเพื่อแสวงหาทรัพยากรจึงเป็นในนาม "เขตการค้าเสรี" หรืออะไรที่คล้ายๆแบบนั้น โดยองค์กรที่ไม่สังกัดรัฐชาติใด ดูตัวอย่าง <a href="http://en.wikipedia.org/wiki/UEFA_Champions_League">UEFA Champion League</a> เป็นไร มันเป็นโมเดลธุรกิจข้ามชาติที่เก๋กว่าใคร พรมแดนของทรัพยากรไม่ได้อยู่แค่ประเทศใดประเทศหนึ่ง แต่มีสิทธิที่จะซื้อหาแลกเปลี่ยนได้จากทั่วโลก (สัญชาติของ "นักเตะ" ไม่มีความหมาย) และ UEFA ก็ขาย Event นี้กลับไป เพื่อทำกำไรทั่วโลก และ <a href="http://www.ekospor.com/Sports-Marketing/Sport%20Marketing%20uefa.pdf">มันขายได้ทุกปี แล้วก็แบ่งผลประโยชน์กับโรงงานผลิตสกอร์ทั้งหลาย</a> (สโมสรฟุตบอล)</p>
<p><strong>รักชาติแบบล้าสมัย ชาตินิยมยังไม่ตาย!</strong></p>
<p>ใครบอกว่า Virtual Reality เพิ่งจะมีในยุคอินเตอร์เน็ตกันล่ะ มันมีเครื่องมือสร้างความจริงเสมือนที่ไม่ต้องอาศัยเครื่องจักรใดๆตั้งนานแล้ว "รัฐชาติคือความจริงเสมือน ที่ดำรงอยู่ในจินตนาการ เพราะเราเชื่อและทำให้มันมีอยูจริง" <a href="http://en.wikipedia.org/wiki/Imagined_Communities">จินตนาการของมนุษย์นี่แหละ ที่สร้างความจริงเสมือนอย่างรัฐชาติขึ้นมา</a></p>
<p>รัฐชาติในยุคปัจจุบัน จึงดำรงอยู่แบบรักพี่เสียดายน้อง ใจหนึ่งก็เบื่อความแข็งทื่อของกฎหมายและสถาบันภายใน ที่ปรับตัวได้เชื่องช้าไม่ทันใจโก๋ (พี่ไทยเลือกใช้ นโยบายประชานิยม หรือไม่ก็ปฏิวัติ หรือไม่ก็ชุมนุมขับไล่รัฐบาล!) แต่อีกใจก็กลัว "สิ้นชาติ" หากไม่เล่านิทานชาตินิยมให้คนรุ่นต่อๆไปได้ฟัง หรือปลุกกระแสเป็นครั้งคราวไม่ให้คนรุ่นใหม่ลืมหัวนอนปลายตีน ยกตัวอย่างใกล้ตัว ปราสาทหินที่ใครก็ไม่รู้สร้างเอาไว้ (อาจเป็นบรรพบุรุษของใครก็ได้) จะไม่มีความหมายอะไร ถ้ามันไม่กลายเป็นแหล่งท่องเที่ยว ที่สามารถสร้างรายได้ให้กับรัฐ แต่ถ้าบอกว่ามันเป็นแค่ "วัตถุ" หรือ "สินค้า" คงดูไม่ศักดิ์สิทธิ์ จึงต้องปลุกเสกนิทานชาตินิยมมาเล่ากันใหม่ เรื่องความบ้าศักดิ์ศรีจึงตามมาอย่างได้ผล แล้วก็ "ของขี้น" ทั้งเขมรและไทย (บางกลุ่มก็อาศัยสถานการณ์ตามน้ำ เพื่อสร้างความชอบธรรม ให้กับข้อเรียกร้องทางการเมืองของตัวเอง ทั้งในไทยและเขมร)</p>
<p><strong>ไม่รักชาติ ก็ หนักแผ่นดิน ?</strong></p>
<p>ไม่มีมาตรวัดน้ำหนักของ "ความรักชาติ" มีแต่คำประณามที่ออกมาจากปากของคนที่มองว่า คนอื่นรักชาติไม่เป็น ไม่มีปัญหาหรอกถ้าใครจะบอกว่า "รักชาติ" แต่มีปัญหาทุกที เวลาอ้างว่าตัวเอง "รักชาติ" มากกว่าคนอื่น และมักจะจบลงที่ "ชาตินี้เราคงไปด้วยกันไม่ได้..." พอถึงขั้นเลือดตกยางออกและสูญเสียมหาศาล เราจึงจะคิดได้และกลับมาดีกันอีกครั้ง จากนั้นก็หาเรื่องทะเลาะกันใหม่ วนเวียนซ้ำซากอยู่กับเรื่องชาติไม่รู้จบ</p>
<p>คำถามที่น่าสนใจในสังคมไทยตอนนี้ คือ ทำไมผู้คนขยันประสานเสียง(แหกปาก) ว่า "รักชาติ" กันจัง? (แต่ตะโกนมาจากคนละฝั่งนะ)</p>
<p>คำถามที่น่าสนใจกว่า ก็คือ <strong>อยากจะประสานเสียง(แหกปาก) และใช้สมองคิดเรื่องอื่นกันบ้างไหม?</strong> (ผมรู้ว่าพวกคุณฉลาดกว่าผม)</p>
<p>ผมคิดว่าหลายคนสนใจที่จะคิดอะไรใหม่ๆ เนื่องจากเบื่อลมปากเหม็นๆของคนหน้าเดิมๆ และไม่อยากเห็น <strong>คนไทยมีสี!</strong> คนที่ชูหางใส่สี ก็อย่าเพิ่งคิดว่าคนอื่นไม่สนใจการเมืองครับ ผมเชื่อว่าทุกคนสนใจ เพราะมันมีผลกระทบต่อชีวิตของเรา แต่ไม่จำเป็นต้องอยากมีส่วนร่วมกับฝ่ายใดฝ่ายหนึ่งนี่หว่า?</p>
