---
title: Places for your generation
layout: default
lang: th
---

<p><em>สมัยเรียนมหาวิทยาลัย ผมไปออกค่ายแทบจะทุกเทอม</em></p>
<p>ส่วนมากจะเป็นค่ายพัฒนาหรือไปสร้างโครงงานอะไรซักอย่างที่(เราคิดกันว่าน่าจะ)เป็นประโยชน์ต่อชาวบ้านในชนบท แต่หลังจากกลับมาจากค่ายแรก ผมกลับคิดว่า สิ่งที่พวกเราไปสร้างให้ชาวบ้านนั้น เป็นแค่ส่วนหนึ่งของกระบวนการเรียนรู้ของนักศึกษา เพื่อให้ได้สัมผัสกับวิถีชีวิตของคนชนบท ส่วนชาวบ้านเอง ผมคิดว่าเค้าไม่ได้คาดหวังอะไรจากพวกเรามากไปกว่า การที่ยังมีคนกลุ่มหนึ่งให้ความสนใจและพยายามจะเรียนรู้จากพวกเค้า อันนี้ผมคิดเอาเองนะครับ ก็มีเพื่อนๆหลายคนรู้สึกแบบนี้เหมือนกัน</p>
<p>แต่ไม่ใช่นักศึกษาทุกคนจะคิดแบบนี้ เพราะเค้าคาดหวังกับสิ่งที่เค้าทำมากเกินไป พูดง่ายๆคือ เค้ารู้สึกว่าตัวเองเป็น นักพัฒนาผู้นำความเจริญมาสู่หมู่บ้าน! แต่เมื่อเค้ารู้ว่าไม่ใช่ หลายคนก็ผิดหวังไปเป็นธรรมดา ผมยังจำภาพที่เพื่อนคนหนึ่งเคยบ่นชาวบ้านว่า "ไม่เห็นมาช่วยพวกเราก่อสร้างอาคารเลย ทั้งๆที่เรามาทำประโยชน์ให้ลูกหลานเค้าแท้ๆ" แต่ผมกลับคิดว่า ชาวบ้านเค้าก็มีงานของเค้า เช่น ออกไปทำไร่ทำนาหรือทำมาหากินเหมือนกับคนในเมืองนั่นแหละ คงไม่มีเวลาจะมาขลุกหรือร่วมกิจกรรมกับพวกนักศึกษามากนัก บางพื้นที่อย่างหมู่บ้านชาวเขา ตอนกลางวันก็แทบจะไม่มีใครอยู่ในหมู่บ้านเลย ออกไปหาของป่ากันหมด นักศึกษาก็เลยกลายเป็นยามเฝ้าบ้านไปในตัว</p>
<p>ผมพูดถึงเรื่องนี้ขึ้นมา เพราะเห็นหลายๆคนพูดว่า พลังของคนหนุ่มสาวสมัยนี้ดูจะน้อยลงกว่าคนรุ่นก่อนๆเรา แต่ผมกลับคิดว่า คนหนุ่มสาวรุ่นผมหรือรุ่นหลังๆก็มีความคิดสร้างสรรค์หรือความกล้า ไม่น้อยไปกว่า คนรุ่นก่อนๆเลยนะครับ แต่สภาพแวดล้อมทางสังคมแบบใหม่ มันมีผลให้พวกเราไปแสดงพลังกันที่อื่น แทนที่เราจะคิดไปออกค่ายกันในชนบท ตอนนี้น้องๆหลายคนก็ฝันที่จะได้เข้าค่ายใน บ้าน AF หรือโครงการประกวดทั้งหลายแหล่ ซึ่งเป็นที่ปลดปล่อยพลังหนุ่มสาวได้เหมือนกัน เพียงแต่วัตถุประสงค์ต่างกัน ด้วยเหตุที่มีกิจกรรมให้ปลดปล่อยพลังและแสดงตัวตนของหนุ่มสาวหลากหลายขึ้น การรวมตัวกันเพื่อทำกิจกรรมแบบคนรุ่นที่แล้วจึงน้อยลง (แต่แน่นอนว่า ยังมีอีกหลายคนก็ยังคนขะมักเขม้นกับกิจกรรมในมหาวิทยาลัย ไม่แพ้คนรุ่นก่อนๆ)</p>
<p>ถ้าผมมีสิทธิบอกน้องๆนักศึกษาปัจจุบันได้ ผมอยากจะบอกว่า การหาที่ทางแสดงความคิดสร้างสรรค์ไม่ได้มีแค่นั้นหรอกนะครับ ถ้าเรารู้จักใช้ประโยชน์จากเทคโนโลยีและพร้อมที่จะเรียนรู้อะไรใหม่ๆ อินเตอร์เน็ตและเวิร์ดไวด์เว็บ ก็ใช้แสดงพลังของหนุ่มสาวได้เหมือนกัน</p>
<p><em>ผมกำลังคิดอยู่เหมือนกันว่า เวิร์ดไวด์เว็บ จะสร้างกิจกรรมให้กับคนรุ่นใหม่ได้อย่างไรบ้าง...</em></p>
