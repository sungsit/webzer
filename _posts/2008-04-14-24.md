---
title: พวกเราชอบ​ค้นหา และ สะสม
layout: default
lang: th
---

<p>ผมขออนุญาตเหมารวมว่า มนุษย์แทบทุกคนมีนิสัย ชอบค้นหา และ ชอบสะสม (อันที่จริง ผมอยากจะเหมามากกว่านั้นอีก เพราะรู้สึกว่า มันเป็นสันดานของสิ่งมีชีวิตทุกชนิดเลยด้วยซ้ำ)</p>
<p>ทำไมเราจึงอ่านหนังสือ(หรืออย่างอื่นที่อ่านได้)? ก็เพื่อ <strong>ค้นหา</strong> สิ่งที่เรายังไม่รู้จริงไหม หรือบางทีรู้อยู่แล้ว แต่อยากจะยืนยันกับตัวเอง​(และคนอื่น) ว่าเรารู้จริง</p>
<p>แล้วทำไมเราต้องซื้อหนังสือเล่มนั้นมาเก็บไว้? หรือถ้าได้มาฟรี ทำไมอ่านเสร็จแล้วเราไม่โยนมันทิ้งไป? หรือถ้าเราโยนมันทิ้ง แล้วทำไมยังมีคนสร้างห้องสมุดไว้ <strong>เก็บ</strong> หนังสือ ให้ใครต่อใคร ได้ <strong>ค้น</strong> มาอ่านกัน? ก็เพราะมนุษย์ต้องการ <strong>สะสม</strong> ความมั่นใจ เราจะรู้สึกเสียดายมาก ถ้าต้องปล่อยบางอย่างให้สูญหายไป โดยไม่อาจเรียกกลับคืน (พิพิธภัณฑ์ คือ สิ่งยืนยันข้อเท็จจริงนี้)</p>
<p>แล้วมนุษย์ ค้นหาและสะสม อะไร?</p>
<p>ผมคิดว่า เราทุกคนที่ยังอยากใช้ชีวิตอยู่บนโลกใบนี้ กำลัง <strong>ค้นหาความรู้</strong> และ <strong>สะสมประสบการณ์</strong> ครับ หลักฐาน คือ การประดิษฐ์คิดค้นสิ่งใหม่ๆ โดย ใช้องค์ความรู้ที่สะสมกันมาจากคนรุ่นก่อนๆเป็นพื้นฐาน ผมว่าหลักฐานนี้ค่อนข้างชัดเจนนะครับ ไม่งั้นเราจะเสียเวลาไปเรียนหนังสือทำไมตั้งหลายปี เพราะสังคมกำหนดหน้าที่ของมนุษย์ให้เรียนรู้ก่อน เมื่อมีพื้นฐานที่จะคิดอะไรได้เองแล้ว เราจึงสร้างสิ่งใหม่ๆ ไว้ให้เป็นพื้นฐานของรุ่นต่อไป</p>
<p>แล้วทำไมอยู่ดีๆ ผมถึงพูดถึง การค้นหาและการสะสม?</p>
<p>คงเป็นเพราะผมมองเห็นอะไรบางอย่างร่วมกัน ในนวัตกรรมที่โดดเด่น จนเราแทบทุกคนต้องเข้าไปเกี่ยวข้องเสมือนมันเป็นสิ่งจำเป็นของชีวิต ตัวอย่าง? ถ้าในโลกอินเตอร์เน็ต ก็ต้องยกให้ search engine เราใช้มัน ค้นหาอะไรบางอย่างที่เราอยากรู้ ก็เพราะมันสะสมสิ่งที่อาจจะเป็นคำตอบให้กับเราได้ ยังไงล่ะครับ</p>
<p>เมื่อก่อนผมไม่เข้าใจ ว่าทำไมผมต้องเข้าไปใช้เว็บไซต์หน้าตาเชยๆอย่าง <a href="http://google.com">google.com</a> แทบทุกวัน ตอนนี้ผมได้คำตอบส่วนหนึ่งแล้วว่า ก็เพราะ ผมชอบค้นหาและชอบสะสม แล้วผมก็สะสมรายชื่อเว็บไซต์ไว้ใน bookmark หน้าตาเชยๆอย่าง <a href="http://del.icio.us">del.icio.us</a> ครับ ^^</p>
