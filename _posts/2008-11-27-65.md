---
title: Demo + Crazy
layout: default
lang: th
---

<p>มีเพื่อนคนนึงเคยคิดพล็อตหนังสั้นมาบอกผมว่า</p>
<p>"จะเป็นยังไง ถ้าผู้คนพากันสะกดคำว่า <strong>ปะชาถีบปะตาย</strong> แทนที่จะเป็น <strong>ประชาธิปไตย</strong> ?"</p>
<p>ผมเลยเอาคิดต่อ เป็นนิทานเรื่อง <strong>ปะชาถีบปะตาย</strong></p>
<p>กาลครั้งหนึ่ง ณ โรงเรียนประถมแห่งหนึ่ง ก่อนที่จะจบคาบเรียนวิชาสังคม คุณครูก็ให้การบ้านเด็กๆ ไปหาความหมายของคำว่า <strong>ประชาธิปไตย</strong> คุณครูบอกใบ้ให้ไปถามผู้ใหญ่ หรือ เปิดพจนานุกรม มาอ้างอิงก็ได้ แล้วมาช่วยกันเฉลยวันพรุ่งนี้ จากนั้นคุณครูก็ออกไป แต่...</p>
<p><strong>หัวโจก</strong> : "จะไปหาให้ยากทำไม ถามข้าก็ได้ ข้ารู้ดีที่สุด ว่า <strong>ปะชาถีบปะตาย</strong> คืออะไร"</p>
<p><strong>หัวอ่อน</strong> : "เอ็งนี่เก่งจริงๆ รู้ทุกเรื่องเลย แล้วไอ้ <strong>ปะชาถีบปะตาย</strong> นี่มันอะไรเหรอ?"</p>
<p><strong>หัวโจก</strong> : "อ้ายโง่! ก็แค่เอาคนมากๆมารวมกัน มันก็เป็น <strong>ปะชาถีบปะตาย</strong> แล้ว"</p>
<p><strong>หัวอ่อน</strong> : "รวมกันยังไง?"</p>
<p><strong>หัวโจก</strong> : "เอ็งลองไปเรียกคนอื่นในห้องมาฟังข้าสิ เดี๋ยวข้าจะ <strong>แสดงพลัง</strong> ของ <strong>ปะชาถีบปะตาย</strong> ให้เอ็งดู"</p>
<p><strong>หัวอ่อน</strong> : (ตะโกนเรียกเพื่อนๆ) "เฮ้ยพวกเรา มาฟังเรื่อง <strong>ปะชาถีบปะตาย</strong> ทางนี้เร็ว"</p>
<p>เด็กๆมารวมกันหน้าสลอน คอยฟังหัวโจกพล่ามอย่างตั้งใจ</p>
<p><strong>หัวโจก</strong> : "พวกเอ็งน่ะโง่รู้มั้ย! ครูสั่งให้ทำอะไรก็ทำ จะไปเปิด <strong>พจนากลมๆ</strong> นั่นให้เสียเวลาทำไม <strong>ปะชาถีบปะตาย</strong> ก็คือ <strong>พวกเรามารวมกันเยอะๆ แล้วตะโกนเสียงดังๆ เดี๋ยวคนอื่นเค้าก็ยอมเราเองแหละ</strong> ถ้าไม่เชื่อ พรุ่งนี้เราทุกคนลองไม่ทำการบ้านส่งครูก็ได้ ถ้าไม่ทำกันหมดทุกคน ครูก็ไม่กล้าทำอะไรเราหรอก เพราะเรารวมกันเป็น <strong>ปะชาถีบปะตาย</strong> ที่เสียงดังที่สุดไง"</p>
<p>เด็กๆหลายคนส่งเสียงเฮ ยกเว้น...</p>
<p><strong>หัวแข็ง</strong> : "<strong>พจนานุกรม</strong> ใช้อ้างอิงถึงความหมายของคำที่ใครๆก็เชื่อถือ ไม่ใช่ <strong>พจนากลมๆ</strong> ส่วน <strong>ประชาธิปไตย</strong> ไม่ใช่ <strong>ปะชาถีบปะตาย</strong> อย่างที่เอ็งบอกซะหน่อย และข้าก็จะทำการบ้านส่งครู ข้าไม่ได้กลัวครู แต่ข้ามีหน้าที่เรียนหนังสือ พ่อแม่ข้าเคยบอกไว้อย่างงี้"</p>
<p><strong>หัวโจก</strong> :  "อ้ายเซ่อ! พ่อแม่เอ็งนะโง่ พ่อข้าจบด็อกกะเต่อจากเมืองนอก ไม่อยากคุย"</p>
<p><strong>หัวอ่อน</strong> : "ช่ายๆ ข้าเชื่อเอ็ง แต่เราจะไม่ทำการบ้านจริงๆเหรอ?"</p>
<p><strong>หัวโจก</strong> :  "<strong>งั้นมายกมือกัน</strong> ใครไม่อยากทำการบ้านส่งครูมั่ง?"</p>
<p>เด็กๆแทบทุกคนในห้องยกมือ</p>
<p><strong>หัวโจก</strong> :  "เห็นมั้ย ใครๆก็เห็นด้วยกับข้า"</p>
<p><strong>หัวแข็ง</strong> : "เฮ้ย... ถ้าพวกเราไม่ทำการบ้าน เราจะมาเรียนหนังสือกันทำไม? ข้าไม่ได้เรียนเพราะครูบังคับซะหน่อย ข้ามาเรียนเพราะอยากรู้หนังสือ"</p>
<p>เด็กๆบางคนเริ่มเห็นด้วยกับหัวแข็ง แต่...</p>
<p><strong>หัวโจก</strong> :  "ข้าเก่งอยู่แล้ว ข้าไม่ต้องเชื่อครู ข้าไม่ต้องอยู่ใต้กฎของโรงเรียน ข้ามาโรงเรียนเพราะอยากเปิดหูเปิดตาให้พวกเอ็ง ถ้าเอ็งคนไหนไม่เชื่อข้า เอ็งก็ต้องเป็นศัตรูของข้า และเอ็งก็จะโง่ดักดาน ยอมให้ครูสั่งการบ้านตลอดปีตลอดชาติ!"</p>
<p>เด็กๆหลายคนส่งเสียงเฮ! และตะโกน</p>
<p>"<strong>ไม่ทำการบ้าน! ไม่ทำการบ้าน! ไม่ทำการบ้าน!</strong>"</p>
<p>พรุ่งนี้เหตุการณ์จะดำเนินต่อไปยังไง ไม่มีใครบอกได้ รู้แต่ว่าตอนนี้...</p>
<p><strong>หัวโจก</strong> : (ยิ้มอย่างหลงตัวเอง)</p>
<p><strong>หัวอ่อน</strong> : (ยิ้มเพราะรู้สึกว่าตัวเองตาสว่าง ไม่ต้องทำการบ้านที่ครูสั่งอีกต่อไป)</p>
<p><strong>หัวแข็ง</strong> : (<strong>ยิ้มไม่ออก!</strong>)</p>
<p>นิทานเรื่องนี้ ไม่ได้ตั้งใจจะสอนใคร แค่สงสัยว่า ถ้าผู้คนพากันใช้ <strong>เสรีภาพ</strong> อย่างไร้ขอบเขต แล้วเราจะอยู่ร่วมกันในสังคมไปทำไม? ถ้าผมเป็นเด็กในโรงเรียนแห่งนั้น ผมก็อาจจะย้ายโรงเรียนได้ แต่พอดีผมเกิดมาเป็นคนไทย จะย้ายประเทศมันไม่ง่ายขนาดนั้น</p>
<p>คุณมีสิทธิที่จะเกลียดคนที่คุณเชื่อว่าโกงกินประเทศหรือขายชาติ แต่พึ่งระลึกไว้ด้วยว่า ไม่จำเป็นที่ทุกคนต้องเห็นด้วยกับคุณ สังคมไทยขาดวุฒิภาวะทางการเมืองอย่างมาก พูดง่ายๆ คือ <a href="http://www.9dern.com/rsa/view.php?id=204" title="อ่าน ชัยวัฒน์ สถาอานันท์">ไม่มีศิลปะในการด่า</a> (ตั้งแต่ นักการเมืองในสภา ยัน นักเลงในทำเนียบฯ) เน้นให้ผู้คนเกลียดชังกัน และมองสิ่งต่างๆออกเป็น 2 ขั้วแบบง่ายๆ แต่ในทางการเมืองขั้วเหล่านั้นพร้อมที่จะสลายหรือเปลี่ยนไปทุกเมื่อ เมื่อผลประโยชน์ลงตัวหรือขัดกัน ยกตัวอย่างเรื่องจริง (จากประสบการณ์ของผมเอง)</p>
<p>ผมเคยทำงานที่ <strong>ASTV</strong> สมัยที่มันยังเป็น <strong>11 News1</strong> ที่คล้ายๆจะได้รับสัมปทานจากกรมประชาสัมพันธ์ จนสามารถออกอากาศ เชื่อมต่อ และแลกเปลี่ยนสัญญาณกับ <strong>ช่อง 11 (NBT)</strong> ทุกวัน ในยุค "รัฐบาลเหลี่ยม 1" ถ้าไม่ถือว่าเป็นการปรักปรำเกินไป คงพูดได้ว่า ASTV เกิดขึ้นมาได้เพราะบารมีของ "เหลี่ยม" เพราะตอนนั้น "ลิ้ม" เลียตูด "เหลี่ยม" ทุกวัน และไซโคให้คนอื่นๆเลียตามด้วย (สาบานว่าตอนนั้น คนของประชาธิปัตย์แทบไม่มีสิทธิไปเหยียบบ้านพระอาทิตย์!) แล้ววันนึงตูดเหลี่ยมก็ไม่หวานอีกต่อไป จากนั้นเรื่องมันก็ดำเนินมาอย่างที่เราเห็นเป็นข่าวทุกวันนี้แล... (ผมลาออกช่วงก่อนที่ "ลิ้มจะหักกับเหลี่ยม")</p>
<p>สื่อมีอิทธิพลต่อทัศนคติและการรับรู้ของผู้คนมาก ผมทำงานข่าวและผลิตสื่อโทรทัศน์มาหลายแห่ง จึงกล้าได้พูดว่า <strong>ไม่มีสื่อใดปลอดอคติ</strong> แม้แต่ภาพข่าวที่เป็นเหตุการณ์จริง ยังต้องผ่านการลำดับภาพเพื่อเล่าเรื่องใหม่ ในแบบที่คนทำข่าวต้องการนำเสนอ ยังไม่ต้องพูดถึงสื่อที่นำเสนอแบบเอียงกระเท่เร่ด้วยซ้ำไป สื่อโทรทัศน์จึงใช้ปลุกระดมผู้คนได้ดีนักแล เพราะเราเห็นภาพเคลื่อนไหว แต่ไม่เคยคิดว่าเขาเอามาเล่าเรื่องใหม่ (สำหรับผม ข่าวไม่ต่างอะไรจากโฆษณา ดูมากก็เชื่อว่ามันจริง!)</p>
<p>ที่ผ่านมาในทางการเมือง คนไทยป้ายสีและฆ่ากันเองด้วย 3 สาเหตุใหญ่<br>
1.คดีหมิ่นฯ<br>
2.คดีความมั่นคง<br>
3.สื่อที่ปลุกระดมผู้คนอย่างไร้สติ</p>
<p>แม้จะเคยเรียนรัฐศาสตร์ แต่ประชาธิปไตยคืออะไรผมไม่สนใจเท่าไหร่หรอก ในเมื่อผู้คนเอาแต่อ้างถึงหลักการ หรือไม่ก็กล่าวอ้างว่าตัวเองเป็น <strong>ปะชาถีบปะตาย</strong> มากกว่าคนอื่น จนมองข้ามความรู้สึกและความเป็นมนุษย์ของคนอื่นๆไป อุดมการณ์บ้าบออะไรก็คงไม่สำคัญหรอก ถ้ามันทำให้ผู้คนคุยกันไม่รู้เรื่อง (ความแตกต่างเป็นเรื่องปกติในทุกสังคม แต่วิธีการรับมือกับความแตกต่างของเรานั้นแย่มากๆ เพราะถึงขั้นมองกันเป็นศัตรู)</p>
<p>วางเรื่อง <strong>ประชาธิปไตย</strong> ลงสักวันได้ไหม? แล้วมองที่หัวใจของกันและกัน เราคนไทยมีเรื่องที่ต้องทำร่วมกันอีกเยอะ ในยุคที่โลกกำลังปั่นป่วน และขั้วประเทศมหาอำนาจอาจจะเบนมาที่เอเชีย</p>
