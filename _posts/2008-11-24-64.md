---
title: Coding is discipline
layout: default
lang: th
---

<p><strong>หลังจากหมกมุ่นและงุ่นง่านอยู่กับ Drupal CVS เกือบทั้งอาทิตย์ ทำให้ผมรู้ว่า "สไตล์ลูกทุ่ง" ที่ติดตัวมาแต่กำเนิดนั้น ไม่เหมาะกับงานพัฒนาซอฟต์แวร์เป็นอย่างยิ่ง!</strong></p>
<p>เรื่องนี้เป็นการวิพากษ์วิจารณ์ตัวเองนะครับ ไม่ได้พาดพิงถึงคนอื่น เพราะอยากจะโน้ตไว้ซะหน่อยว่า ตัวเองควรปรับปรุงอะไรบ้าง เพื่อจัดการชีวิตและโค้ดให้เป็นระเบียบและมีหลักการมากขึ้น จะได้ไม่ต้องหัวหมุนตลอดปีตลอดชาติ ก่อนที่จะ <a href="http://drupal.org/cvs-application/requirements">สมัคร CVS account ของ drupal.org</a> ผมก็ใช้เวลาอยู่หลายวัน เพื่อศึกษา <a href="http://drupal.org/coding-standards">การเขียนโค้ดให้ได้มาตรฐานของ Drupal</a> ถ้า สำหรับ WordPress "โค้ดเป็นดั่งบทกวี" (Code is Poetry) <strong>สำหรับ Drupal "โค้ดคือระเบียบวินัย!"</strong> (Code is Discipline) เลยทีเดียวครับ (แม้แต่สไตล์การคอมเมนต์ในซอร์สโค้ด ยังต้องมีรูปแบบที่แน่นอน)</p>
<p>พอสมัคร CVS account รอบสองผ่าน ผมก็ใช้เวลาอีกหลายวัน กว่าจะเข้าใจว่ามันทำอะไรได้บ้าง แต่ก็เป็นธรรมดาของมนุษย์ลูกทุ่งอย่างผมที่มีความอดทนไม่มากนัก และไม่เคยคิดว่าตัวเองจะเกิดมาเพื่อพัฒนาซอฟต์แวร์ (หรืออะไรคล้ายๆแบบนั้น) <strong>ผมจึงอ่านเอกสารเกี่ยวกับการใช้งานแค่คร่าวๆ ที่เหลือก็มั่วเอา!</strong> ตอนแรกเห็นคำสั่ง command line สำหรับ CVS แล้วหนาว เลยหาโปรแกรมพวก GUI มาใช้แทน (<a href="http://sente.epfl.ch/software/cvl/">CVL</a>) แล้วส่ง <a href="http://drupal.org/project/colourise">Colourise Theme</a> เวอร์ชั่นแรก เข้าโปรเจ็คจนได้</p>
<p>แต่ช้าก่อน... กามนิตหนุ่ม Drupal CVS account ไม่ได้มีไว้ให้ "ฟันแล้วทิ้ง" นะจ้ะ <strong>มันมอบบทบาท ช่างแจกจ่าย (contributor) และ ช่างซ่อมบำรุง (maintainer) ให้เราด้วย นั่นหมายถึงความรับผิดชอบของเรา ในฐานะนักพัฒนา (developer) ของชุมชนโอเพ่นซอร์สแห่งหนึ่งครับ</strong> (แม้จะฟังดูน่ากลัว แต่ลึกๆก็แอบภูมิใจ) ผมส่งธีมอันแรกเข้าโปรเจ็คต์ ก็ยังไม่มีอะไรยุ่งยากเท่าไหร่ มีคนให้คำแนะนำและรายงาน bug เข้ามาบ้าง เราก็ต้องคอยติดตาม หรือบอกวิธีแก้ปัญหาชั่วคราวไป แล้วค่อยนำมาปรับปรุงในเวอร์ชั่นต่อๆไป (ก็อย่างที่บอกไปแล้ว เริ่มแบบมั่ว 5 วัน 4 เวอร์ชั่น ใส่ tag ผิด ปล่อยข้ามเวอร์ชั่นอีกต่างหาก! อยากเขกกบาลตัวเองจริงๆ) </p>
<p>ประเด็นสำคัญไม่ใช่แค่เรื่องการแจกจ่ายและการซ่อมบำรุงหรอกครับ มันคือ การจัดระเบียบตัวเองและโค้ดหรือไฟล์ของตัวเองด้วย ผมมีปัญหากับเรื่องนี้มาก เพราะไม่เคยทำให้มันเป็นแบบแผนมาก่อน พอต้องปะทะกับระบบจัดการซอร์สโค้ดแบบโอเพ่นซอร์ส อย่าง <a href="http://en.wikipedia.org/wiki/Concurrent_Versions_System" title="Concurrent Versions System">CVS</a> เลยได้รู้ว่า ที่ผ่านมา ตัวเองสะเปะสะปะมาก และเสียเวลากับ <strong>การทำงานซ้ำซ้อนโดยไม่จำเป็น</strong> มิน่าล่ะ เค้าถึงมี frameworks โน่นนี่ออกมาเยอะแยะ</p>
<p>อีกประเด็นที่เราต้องใส่ใจไม่น้อยไปกว่าโค้ด ก็คือ ต้องใส่ใจมนุษย์ด้วย ถ้าใครเคยแงะซอร์สโค้ดของ Drupal (หรือ Opensource Software ตัวอื่นๆ) ออกมาดู จะเห็นว่าคอมเมนต์ในไฟล์เหล่านั้น ทำหน้าที่เป็นเอกสารแนะนำเพิ่มเติมด้วย ไม่ใช่แค่จดไว้กันลืมสำหรับตัวเองคนเดียว นอกจากนี้การเรียนรู้จากชุมชนก็เป็นส่วนสำคัญในการพัฒนา ผมไม่คาดว่าจะมีใครสนใจธีมที่ผมทำ แต่ก็ยังได้รับคำแนะนำดีๆ เช่น <a href="http://drupal.org/node/338007">http://drupal.org/node/338007</a> ทำให้เราต้องเข็นตัวเองเข้าไปเรียนรู้สิ่งใหม่ๆ เพื่อพัฒนาขึ้นเรื่อยๆ</p>
<p>ตอนนี้สำหรับผม แม้ว่าการยุ่งเกี่ยวกับ CMS หรือ เว็บไซต์ จะเป็นงานอดิเรก แต่ถ้ายังไม่แก่เกินไป มันเป็นทางเลือกที่น่าสนใจอย่างหนึ่งของชีวิตเลยนะ เพราะยิ่งศึกษาจากโลกโอเพ่นซอร์สก็ยิ่งสนุก ความรู้มันเปิดกว้างมากๆ เราสามารถค้นหาคำตอบที่อยากรู้ได้มากมาย ขึ้นอยู่กับเวลาว่างและความพยายามของตัวเราเอง</p>
<p><strong>แต่ก่อนอื่น ผมต้องจัดระเบียบชีวิตตัวเองให้ได้ด้วย!</strong></p>
