---
title: A moment in June
layout: default
lang: th
---

<p>ไม่ได้ดูหนังนานแล้ว เมื่อวานเลยนั่งดู 4 เรื่องรวด อันที่จริงคือ 2 เรื่อง แต่ดู <a href="http://thematrix.com/">The Matrix</a> ทั้ง 3 ภาค ต่อด้วย <a href="http://www.amomentinjune.com">A Moment In June (ณ ขณะรัก)</a> เลยอยากจะพูดถึงหนังเรื่องนี้ และพอดีเดือนนี้เป็นเดือนมิถุนายน (June) ซึ่งผมแทบไม่ได้เขียนอะไรทิ้งไว้ในบล็อกเท่าไหร่ เลยโพสต์ Moment ของตัวเองไว้ซะหน่อย (ส่วน The Matrix ก็อยากเขียนถึงเหมือนกัน แต่เอาไว้คราวหลัง)</p>
<p>A Moment In June เป็นหนัังไทยที่ผมแทบไม่รู้อะไรเกี่ยวกับมันมาก่อนเลย ถ้าจำไม่ผิดรู้สึกจะเคยมีข่าวว่าเข้าฉายในโรงเมื่อไม่นานมานี้เอง นั่งดู DVD เรื่องนี้ เพราะ The Matrix ทำให้จิตตกจนนอนไม่หลับ ต้องหาอะไรมาเรียกสติกลับคืน แต่ดูไปดูมามันไม่ใช่หนังคั่นรายการซะแล้ว บทหนังดีมาก ยอดเยี่ยมเกินคาด (แอบอินนิดหน่อยเพราะนึกถึงแฟนเก่า) ตรรกะในบทหนังทำได้สมดุลในโลกของมัน ดูแล้วไหลลื่น ไม่ชวนให้คนดูหงุดหงิดจนต้องออกมาสู่โลกความจริง (โดยเฉพาะคนที่ชอบจับผิดหนัง)</p>
<p>งาน Production ดูแล้วเนียนตา ทั้งการจัดแสงและการเลือกมุมกล้อง ก็ทำเพื่อรองรับเนื้อหา มากกว่าจะอวดเทคนิคอย่างน่ารำคาญ (ใครเคยดูหนังสั้นไทยหลายๆเรื่อง จะนึกออกว่าการอวดเทคนิคโดยเล่าเรื่องไม่เป็น คืออะไร) พอเห็นฉากละครเวทีในหนังก็ถึงบางอ้อ เดาว่าผู้กำกับคงเคยทำละครเวทีมาก่อน จึงเล่าเรื่องและขับเน้นอารมณ์แบบนั้นออกมาได้ แต่ที่ผมชอบมากๆ คือ แม้เนื้อเรื่องจะเกี่ยวข้องกับละครเวทีอย่างมาก แต่ผู้กำกับก็ยัง "ทำหนัง" ออกมาได้ "เป็นหนัง" เพราะมัน "คือหนัง" ไม่ใช่ "ละครเวที" (ผมเคยมีประสบการณ์ทำละครเวทีมานิดหน่อย เลยพอจะนึกออกว่าละครเวทีเล่าเรื่องต่างจากหนังยังไง) โดยเฉพาะการสับเปลี่ยนไปมาระหว่าง เรื่องจริง(ในหนัง) กับ เรื่องแต่ง(ในละครเวทีที่เขียนจากเรื่องจริง(ในหนัง))</p>
<p>แต่ดูไปดูมา Wong Kar Wai ก็กลับมาหลอกหลอนผมอีกครั้ง ทำให้นึกถึงหนังหลายเรื่องรวมกัน (เช่น Happy Together, Days of Being Wild, In the Mood for Love อะไรเทือกนั้น) แต่ A Moment In June ไม่ "เยิ้มและฉูดฉาด" ขนาดนั้น คือ ไม่ฟูมฟาย ไม่ติสต์แดก และเนื้อหาของหนังก็ค่อนข้าง Mass เพราะดูได้ทุกเพศ ทุกวัย และทุกรสนิยม ผมว่าถ้าเทียบกับหนังรักฝั่งยุโรปหลายๆเรื่อง ก็อารมณ์ละเมียดประมาณนี้นะ แต่ก็ไม่รู้ว่าตอนเข้าฉายในเมืองไทยมีคนสนใจขนาดไหน เสียดายที่ผมไม่ได้ดูเรื่องนี้ในโรง เพราะคงจะรู้สึกถึงสีสันและบรรยากาศของหนังได้มากกว่านี้ ภาพคงสวยกว่าในดีวีดีมาก!</p>
<p>A Moment In June มี 2 ประเด็นใหญ่ที่หนังตั้งคำถามทิ้งไว้ คือ "ความรัก" และ "โอกาส" <strong>คุณคิดว่า ณ ขณะหนึ่ง (อาจเป็นชั่วชีวิต) มนุษย์แต่ละคนศรัทธาในความรักได้ขนาดไหน?</strong></p>
