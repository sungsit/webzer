---
title: Are you opensource cowboy?
layout: default
lang: th
---

<p>สมัยเรียนมหาวิทยาลัยปีแรกๆ ผมเคยอ่านหนังสือของ นักอนาคตวิทยาด้านสังคม อย่าง <a href="http://en.wikipedia.org/wiki/Future_Shock">Future Shock</a> , <a href="http://en.wikipedia.org/wiki/The_Third_Wave_(book)">The Third Wave</a> ของ <a href="http://www.alvintoffler.net/?fa=bios" title="อ่านประวัติ">Alvin กับ Heidi Toffler</a> ซึ่งเขียนถึงเรื่องคนยุคศตวรรษที่ 21 ไว้ก่อนที่ผมจะเกิดซะอีก ส่วนอีก 2 เล่มที่ลืมไม่ลง เพราะถูกบังคับให้อ่านในวิชาการเมืองระหว่างประเทศ คือ <a href="http://en.wikipedia.org/wiki/The_Third_Wave:_Democratization_in_the_Late_Twentieth_Century">The Third Wave: Democratization in the Late Twentieth Century</a> กับ <a href="http://en.wikipedia.org/wiki/The_Clash_of_Civilizations_and_the_Remaking_of_World_Order">The Clash of Civilizations and the Remaking of World Order</a> ของนักรัฐศาสตร์ชื่อดังอย่าง <a href="http://www.gov.harvard.edu/faculty/shuntington/">Samuel Huntington</a> ทำให้คำศัพท์ใหม่ที่เกิดขึ้นในยุคนั้น อย่าง Democratization, Decentralization , Globalization และอีกหลาย -ization ยั้วเยี้ยเต็มไปหมด (ขออภัยถ้าผมอ้างอิงจาก wikipedia มากเกินไป ไม่ใช่เพราะมันน่าเชื่อถือ แต่เป็นเพราะมันไม่ใช่โฆษณา)</p>
<p>หนังสือทุกเล่มที่อ้างไว้มีฉบับแปลภาษาไทยครับ และไม่ได้ยกขึ้นมาเพื่ออวดชาวบ้านว่า <a href="http://webzer.net/node/56#comment-99">ผมอ่านหนังสือเกินปีละ 7 บรรทัด</a> แต่หนังสือพวกนี้ทำให้ผมนึกถึงเรื่อง การเปลี่ยนกระบวนทัศน์ (<a href="http://en.wikipedia.org/wiki/Paradigm_shift">Paradigm Shift</a>) หรือ การหลุดออกจากกรอบของวิธีคิดและวิถีปฏิบัติแบบเดิมๆ แต่ตอนเรียน ผมอ่านหนังสือพวกนี้ยังไงก็ "ไม่อิน" เพราะรู้สึกว่ามันไกลตัวเหลือเกิน แต่ผ่านมาแค่ประมาณ 10 ปี หลายสิ่งหลายอย่างที่เค้าเขียนเอาไว้ มันก็เป็นแบบนั้นจริงๆด้วยแฮะ โดยเฉพาะเรื่อง <strong>เทคโนโลยีสารสนเทศ</strong></p>
<!--break--><p>ตอนนั้นผมไม่มีทางจินตนาการถึงเว็บไซต์ที่ใช้บ่นและโต้ตอบกับผู้คนได้ อย่าง <a href="http://twitter.com/">twitter.com</a> เลยด้วยซ้ำ เพราะแค่มี เพจเจอร์ หรือ โฟนลิงค์ ก็ถือว่าใหม่มากแล้ว (ถ้าใครไม่รู้จักเพจเจอร์ก็ไม่ต้องแปลกใจนะครับ มันหายไปภายในเวลาไม่กี่ปี เมื่อโทรศัพท์มือถือเข้ามาแทนที่) จากนั้น <a href="http://www.matichonbook.com/index.php?mnuid=5&amp;selmnu=470426102233">อัศวินคลื่นลูกที่สาม</a> <strong>เจ้าพ่อโทรคมนาคมอย่าง ทักษิณ ชินวัตร</strong> ก็ปรากฏกายขึ้นในแวดวงธุรกิจและการเมือง (ตอนนั้นเค้าเรียกอัศวินจริงๆนะ กรุณาอย่าตีความเป็นเรื่องการเมือง ถึงแม้มันจะเกี่ยวข้องกันก็ตาม)</p>
<p>เมื่อถึงยุคมือถืออิ่มตัว เพราะมันกลายเป็นอวัยวะที่มีกันทุกคนไปแล้ว อัศวินคนใหม่ก็ก้าวเข้ามา แต่ไม่ได้มาเดี่ยวโดด เพราะพวกเขาและเธอเหล่านั้น มาในนาม <strong>Open Source Community</strong></p>
<h3>ทำไมผมจึงยกย่องให้ <strong>Open Source Community</strong> เป็นฮีโร่?</h3>
<p>ผมไม่ได้อยู่ในแวดวงพัฒนาซอฟต์แวร์หรอกนะครับ และก็เพิ่งจะสนใจอินเตอร์เน็ตได้ไม่นาน เพราะได้อ่านหนังสืออีกเล่มหนึ่งเมื่อปีสองปีก่อน คือ <a href="http://en.wikipedia.org/wiki/The_World_is_Flat">The World Is Flat</a> (ฉบับแปลภาษาไทยใช้ชื่อว่า <strong>ใครว่าโลกกลม</strong>) ของ <a href="http://www.thomaslfriedman.com/about-the-author">Thomas L. Friedman</a> นักเขียนและนักข่าวที่มีอิทธิพลต่อผู้คนในอเมริกามากที่สุดคนหนึ่ง แม้หนังสือเล่มนี้ผู้เขียนตั้งใจจะเขียนให้คนอเมริกันอ่าน เพราะกลัวลูกหลานจะตกอยู่ในสภาวะวิกฤติ (ผมจับจากน้ำเสียง และวันนี้มันก็เริ่มเป็นจริงอย่างที่ Friedman เขียนไว้) แต่เรื่องที่เปลี่ยนมุมมองของผมมากที่สุด คือ <strong>เวิล์ดไวด์เว็บในฐานะพื้นที่ทางวัฒนธรรมแบบใหม่</strong> และลักษณะความเป็นประชาธิปไตยของมัน ที่ผู้คนจากทั่วทุกสารทิศสามารถเข้ามามีส่วนร่วมได้</p>
<p>Friedman พูดถึงเรื่องการอัพโหลด (Upload) ได้น่าสนใจมาก มันแสดงให้เห็นว่า ผู้คนไม่ได้ต้องการเป็นแค่ผู้บริโภค แต่ถ้าเปิดโอกาส เราก็อยากมีส่วนร่วมในการเป็นผู้ผลิต ช่วงแรกๆอาจจะเป็นการอัพโหลดผลงานผู้อื่นแบบละเมิดลิขสิทธิ์ แต่เมื่อเกิด Open Source Projects ขึ้นมามากมาย พรมแดนของความรู้ก็ขยายและเปิดกว้างขึ้น การมีส่วนร่วมอย่างสร้างสรรค์จึงเกิดขึ้นตามมา และอัตราเร่งในการพัฒนาก็เร็วขึ้นเรื่อยๆ เวิล์ดไวด์เว็บซึ่งเพิ่งจะเกิดมาได้ไม่กี่ปี จึงเปลี่ยนแปลงเร็วกว่าที่เราจินตนาการ เพราะวัฒนธรรมโอเพ่นซอร์สคือการเปลี่ยนกระบวนทัศน์อย่างหนึ่ง <strong>จาก Consumer มาเป็น Developer</strong> "ถ้าเบื่อของแพง ไม่ชอบการผูกขาด ทำไมเราไม่ช่วยกันทำเองซะเลยล่ะ?" (ดูสไลด์โชว์ <a href="http://sugree.com/node/262">The Spirit of Open Source</a> ซึ่งนำเสนอไว้ดีมากๆโดยคุณสุกรี)</p>
<p>ผมกำลังจินตนาการถึง พื้นที่ทางสังคมที่ปราศจากรัฐ และทุกคนสามารถเข้ามามีส่วนร่วมได้โดยตรง ไม่ใช่เพราะเบื่อความขัดแย้งในปัจจุบัน (เพราะทุกที่ล้วนมีความขัดแย้ง แต่ไม่ใช่ทุกแห่งจะรับมือความขัดแย้งอย่างมีสติ) และอาจฟังดูเพ้อเจ้อ แต่ Open Source Community ทำให้ผมนึกย้อนไปถึง จุดกำเนิดของสังคม ซึ่งว่ากันว่า มนุษย์หลุดจากสภาวะความขัดแย้งในธรรมชาติ (<a href="http://en.wikipedia.org/wiki/State_of_nature">State of Nature</a>) มาสู่ การอยู่ร่วมกันภายใต้ข้อตกลงที่ผูกพันไว้เป็นสัญญาประชาคม (<a href="http://en.wikipedia.org/wiki/Social_contract">Social Contract</a>) เมื่อก่อนเราอาจจะหมายถึงการสร้างรัฐชาติ แต่ตอนนี้ผมรู้สึกว่า <strong>พวกเราคือคาวบอย!</strong></p>
<p>ไปบุกดินแดนใหม่กันเถอะพวกเรา! ไม่ต้องโฟนอินปลุกระดมข้ามชาติ, ไม่ต้องใส่ใจ "ความจริงวันนี้", ไม่ต้องปิดถนนด่าพ่อใคร และ ไม่ต้องไปนอนในทำเนียบฯ</p>
<p>ผมเชื่อว่าหลายคนอยากเป็นคาวบอย...</p>
<p><a href="http://flickr.com/photos/superfantastic/24559448/" title="view original"><img src="http://farm1.static.flickr.com/23/24559448_b6b2d9829a_o.jpg" alt="flickr.com/photos/superfantastic/24559448/" width="400"></a></p>
