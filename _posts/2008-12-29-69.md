---
title: โพสต์สุดท้ายของปี (ไม่รู้จะตั้งชื่ออะไร)
layout: default
lang: th
---

<p>พูดแบบหยาบๆ <strong>เส้นทางของเวลา</strong> ในวัฒนธรรมตะวันตกจะมองเวลาและชีวิตเป็นเส้นตรง แต่ตะวันออกจะมองเป็นวงกลม แม้จะประกอบด้วย <strong>เกิด - แก่ - เจ็บ - ตาย</strong> เหมือนกัน แต่ฝรั่งส่วนใหญ่คงเชื่อว่า ตายแล้วก็จบกัน เป็นชีวิตนิรันดร์ที่ไหนซักแห่ง ไม่ต้องเวียนว่ายกับมาใช้กรรมเป็นสิบเป็นร้อยชาติ แบบที่คนตะวันออกเชื่อ (ผมจำมาจากสมัยเรียนวิชาปรัชญาศาสนาน่ะ)</p>
<p>ผมเลิกใส่นาฬิกาหลังจากจบ ม.3 เพราะเบื่อความซ้ำซากของตัวเลข แต่ละวันมันก็วนกลับมาที่เดิม พอเรียนจบมหาวิทยาลัย ผมชอบมองนาฬิกาที่มีเข็ม เพราะอยากให้วันทำงานหมดไปไวๆ ส่วนตอนนี้ไม่ได้ทำงานประจำแล้ว นาฬิกาจึงไม่มีอิทธิพลต่อชีวิตมากมายนัก เพราะไม่ชอบนัดเจอใครโดยไม่จำเป็น</p>
<p>บางทีเทคโนโลยีก็ใช้หลบซ่อนตัวตนได้ดีทีเดียว เราคุยกับคนโน้นคนนี้ได้โดยไม่ต้องพบหน้า เราทำงานให้ใครก็ได้ อยู่ส่วนไหนของโลกก็ไม่รู้ โดยไม่เคยได้ยินเสียงของคนคนนั้น รู้สึกแปลกๆกับตัวเองอยู่เหมือนกัน เหมือนไม่ได้อยู่บนโลกมนุษย์...</p>
<p><strong>ผมหายไปพักใหญ่ เพราะง่วนอยู่กับการเตรียมโปรเจ็คต์ใหม่ ที่หนีไม่พ้นงานเว็บ และ Drupal</strong> ใน <a href="http://teacherooh.com/">teacherooh.com</a> เว็บไซต์เพื่อโปรโมต <a href="http://teacherooh.com/page/title/13">หนังสือใหม่ของอาจารย์อู๋</a> และ <a href="http://paradabook.com/">สำนักพิมพ์ภาราดาบุ๊ค</a> ช่วงที่ผ่านมารับหน้าที่เป็นกรรมกรเว็บ ออกแบบ , ทำธีม และ ตั้งค่าการใช้งานต่างๆสำหรับเว็บไซต์ โชคดีที่เว็บไซต์ของสำนักพิมพ์ภาราดาบุ๊คใช้ Drupal อยู่แล้ว และเน้นแนวดีไซน์ที่เรียบง่าย ก็เลยคุยกันเข้าใจได้ไม่ยาก ว่าต้องทำอะไรบ้าง ซึ่งจริงๆแล้ว ผมไม่อยากเป็นแค่กรรมกรเว็บ แบบรับจ้างทำครั้งเดียวจบ เพราะเราสามารถขายไอเดียต่อยอดไปมากกว่านั้นได้ (โชคดีที่มีคนรับฟังและยอมให้ทำ)</p>
<p>ช่วงหลังปีใหม่ก็คงต้องรับหน้าที่เป็น <strong>ภารโรงเว็บ</strong> ต่อ เพราะโปรเจ็คต์จริงๆไม่ใช่แค่การโปรโมตหนังสือ แต่คือ การสร้างชุมชนคนที่สนใจเรื่องการศึกษา โดยเฉพาะเรื่องการสอบเข้ามหาวิทยาลัย โมดูลพื้นฐานของ Drupal เลยไม่เพียงพอต่อความต้องการของเว็บไซต์ ภารโรงอย่างผมจึงเลี่ยงไม่ได้ที่จะต้องทดสอบและทำความคุ้นเคยกับโมดูลเสริมต่างๆ หลังจากไม่เคยสนใจอะไรพวกนั้นเลย (ในที่สุดกรรมก็ตามทัน) แต่มันก็ทำให้ผมมั่นใจมากขึ้นว่า Drupal ไม่ใช่ CMS ธรรมดา ถ้าเราวางแผนดี และ เข้าใจรูปแบบเว็บไซต์ที่เรากำลังจะทำ Drupal ก็คือ ทรัพยากรชั้นเยี่ยมในการสร้างสรรค์เว็บไซต์ดีๆนี่เอง (ผมเริ่มเข้าใจแล้วว่า ทำไมจึงมีคนยอมจ่ายเงินเพื่อแลกกับบริการจาก <a href="http://acquia.com/">Acquia</a>)</p>
<p>สำหรับ <a href="http://teacherooh.com/">teacherooh.com</a> ในช่วงเริ่มต้น เรื่องที่ยากกว่าเรื่องทางเทคนิค คือ การวางแผนโครงสร้างเนื้อหา และ รูปแบบการนำเสนอข้อมูล ให้เข้าใจได้ง่ายสำหรับคนกลุ่มใหญ่ ซึ่งอาจจะไม่คุ้นเคยกับอินเตอร์เน็ตด้วยซ้ำไป (เช่น กลุ่มผู้ปกครองของเด็กนักเรียน) ซึ่งผมถือเป็นความท้าทายส่วนตัว ที่ต้องค้นหาให้เจอในชาตินี้ แต่ไม่ลองก็ไม่รู้ ช่วงแรกจึงเป็นการประเมินความยากง่ายในการใช้งานเว็บไซต์จากผู้ใช้คนอื่นๆ หลังจากรู้จักกลุ่มเป้าหมายดีแล้ว ก็คงช่วยให้คิดอะไรเพิ่มได้มากกว่านี้ (ถ้าเค้าไม่ปลดผมกลางอากาศนะ)</p>
<p>อีกไม่กี่วัน ก็จะเปลี่ยนปีอีกแล้ว <strong>หวังว่าปีหน้าผมคงอายุเท่าเดิม</strong> ... ก็นาฬิกามันเดินวนอยู่ที่เดิมทั้งปีทั้งชาติ จึงไม่ยุติธรรมเลยที่ <strong>เวลา</strong> ทำให้มนุษย์แก่ขึ้นทุกวินาที แต่ถ้าอายุเพิ่มขึ้นพร้อมกับประสบการณ์เพิ่มพูน และไม่เบียดเบียนธรรมชาติเกินไป มันก็น่าจะคุ้มสำหรับการใช้ชีวิตเพื่อเผาผลาญวันเวลานะ ก่อนที่ร่างกายจะสูญสลายไปเป็นสสารของดาวเคราะห์โลกชั่วนิรันดร์</p>
<p>ผมบ่นอะไรไป?</p>
