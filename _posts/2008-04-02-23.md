---
title: The world is open … Let’s open up your heart!
layout: default
lang: th
---

<p><em>โลกเปิดกว้างแล้ว... แต่ใจคุณเปิดหรือยัง?</em></p>
<p>ถ้าอินเตอร์เน็ตทำให้เราได้รู้จักผู้คนและวัฒนธรรมที่หลากหลายจากทั่วโลก คำว่า <strong>โลกเปิด</strong> จึงไม่น่าจะเกินจริงนัก เพราะแม้พรมแดนระหว่างประเทศจะยังมีอยู่ แต่พรมแดนทางวัฒนธรรมกลับพร่าเลือนไปเยอะ ทุกคนสามารถหาความรู้จากสังคมอื่นหรือวัฒนธรรมอื่นได้ โดยไม่ต้องก้าวขาออกจากบ้าน เราสามารถค้นหาคำตอบที่คนใกล้ตัวหรือคนในสังคมเราไม่อาจจะตอบเราได้ โดยอาศัยอินเตอร์เน็ต</p>
<p>ผมไม่ได้ไร้เดียงสาจนมองไม่เห็นโทษของมัน แต่เทคโนโลยีก็เหมือนเครื่องมืออำนวยความสะดวกอื่นๆ ที่มีทั้งคุณและโทษ ถ้าคุณจะใช้มันก่อความเดือดร้อนให้คนอื่น มันก็เป็นโทษ ถ้าคุณจะใช้มันเพื่อสร้างสรรค์สิ่งใหม่ๆ มันก็เป็นประโยชน์ มนุษย์ คือ ผู้ประดิษฐ์และผู้ใช้เทคโนโลยี ดังนั้นเราควรจะรู้เท่าทันมัน และ รู้จักนำข้อดีของมันมาอำนวยความสะดวกให้กับชีวิตของเราและสังคม</p>
<p>ผมสังเกตว่าช่วงนี้ มีข่าวร้ายๆเกี่ยวกับอินเตอร์เน็ตและระบบเครือข่ายข้ามชาติบ่อยขึ้นในเมืองไทย และนี่อาจจะเป็นการตอกย้ำภาพลักษณ์ผู้ร้ายให้กับอินเตอร์เน็ต และดูเหมือนว่า ข่าวดีๆเกี่ยวกับอินเตอร์เน็ตจะน้อยกว่าข่าวร้ายมาก เราน่าจะตอกย้ำข่าวดีกันบ้าง อย่างน้อยผมก็คิดว่า การเปิดใจรับสิ่งใหม่ จะทำให้เราเข้าใจความเป็นไปของโลกปัจจุบันมากขึ้น</p>
<p>ผมไม่โทษใครทั้งนั้น ไม่ว่าจะเป็น ผู้บริหารบ้านเมือง , สื่อมวลชน , ผู้ใหญ่ในครอบครัว หรือ แม้แต่เด็กที่ติดเกมออนไลน์หรือเว็บไซต์ประเภท social networking เพราะดูเหมือนว่า ทุกคนจะพร้อมใจกันรับรู้อินเตอร์เน็ตจากมุมที่ตัวเองคุ้นเคยเป็นหลัก โดยลืมมองพลังสร้างสรรค์และโอกาสด้านอื่นๆไป</p>
<p>ถ้าเราเปิดใจให้กว้าง และ เรียนรู้เทคโนโลยีอินเตอร์เน็ต ผมเชื่อว่าสังคมไทยจะได้เรียนรู้สิ่งต่างๆมากมายที่คนไทยไม่เคยมีโอกาสรับรู้มาก่อน ผมพูดถึงความเท่าเทียมกันในการเข้าถึงข้อมูลข่าวสารจากทั่วโลก เมื่อก่อนอาจจะมีเพียงคนที่มีฐานะดีเท่านั้นที่สามารถเดินทางไปเรียนรู้วัฒนธรรมอื่น หรือ เดินทางไปเรียนต่อต่างประเทศ แต่ทุกวันนี้ คุณสามารถเสียบปลั๊กแล้วกดสวิชต์เข้าสู่ห้องเรียนที่คุณกำหนดหลักสูตรการเรียนรู้เองได้ และพรมแดนของสาขาวิชาก็ไม่ได้จำกัดเหมือนที่เราเรียนกันในห้องเรียน</p>
<p>ผมขอยืนยันว่านี่คือ โอกาสดีทางการศึกษา แต่มันก็ขึ้นอยู่กับว่า คุณจะเรียนรู้มันแบบไหน หรือ ใจคุณจะเปิดกว้างรับสิ่งใหม่ได้หรือไม่ ผมฝันว่าวันนึงจะมีเด็กไทยซักคนก้าวขึ้นมาเป็น ผู้นำในชุมชน open source นานาชาติซักแห่ง เพื่อผลิตนวัตกรรมใหม่ๆและสิ่งดีๆให้กับคนทั่วโลกได้ใช้กัน ตอนนี้มันคือความฝันครับ แต่ถ้าเราช่วยกันตอกย้ำคุณค่าของโลกที่เปิดกว้างแล้ว ซักวันมันจะเป็นความจริง...</p>
