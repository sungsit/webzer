---
title: How do you begin?
layout: default
lang: th
---

<p><strong>บางที การเริ่มต้น ก็ยากกว่า การเรียนรู้ซะอีก</strong></p>
<p><em>การเริ่มต้น</em> นั้นเกี่ยวข้องกับ <em>ความกล้า</em> มากที่สุด อันนี้เป็นทัศนะส่วนตัวนะครับ เพราะไม่ว่าเราจะมีความรู้มหาศาลแค่ไหน แต่ถ้า ขาดความมั่นใจ (และ ความบ้า) ก้าวแรก ก็คงไม่เกิดขึ้นซะที แต่ไม่ได้หมายความว่า แค่มีความบ้าบิ่นแล้วเราจะทำทุกอย่างได้สำเร็จนะครับ เพราะ ความสำเร็จ เป็นส่วนผสมของ ความพยายาม และ โชคชะตา (แค่ลูกบ้าอย่างเดียวไม่พอ ว่างั้นเถอะ)</p>
<p>ผมตั้งใจว่าจะให้เว็บไซต์แห่งนี้เป็นที่รวบรวมประสบการณ์ เกี่ยวกับงานเว็บดีไซน์ โดยอาศัยแนวคิดจาก <a href="http://www.w3.org/">W3C</a> , <a href="http://www.w3schools.com/">W3 Schools</a> และ <a href="http://www.webstandards.org/">Web Standards</a> เป็นหลักไมล์ แต่ประสบการณ์อันน้อยนิดทำให้ไม่มั่นใจซะที ว่าตัวเองต้องเริ่มต้นที่ตรงไหนก่อน <a href="/">webzer</a> ก็เลยเปลี่ยนไปเปลี่ยนมาตามอากาศที่แปรปรวน ยังไม่มีเนื้อหาที่จับต้องได้ซะที ตอนนี้ก็ยังไม่เห็นอะไรเป็นชิ้นเป็นอัน ได้แต่จดโน้ตทิ้งไว้ ว่าอยากทำอะไรบ้าง</p>
<p>แต่ที่แน่ๆคือ ผมเลือกใช้ <a href="http://drupal.org">drupal</a> เพื่อสร้าง webzer เพราะมันเป็น cms ที่ตัวเองคุ้นเคยที่สุด และก็เป็น cms ที่เขียนจาก php ที่ประมวลได้เร็วที่สุดแล้ว (มั้ง?) อันนี้เป็นการวัดประสิทธิภาพ โดยอาศัยสัญชาตญาณเป็นหลัก มันอาจจะไม่จริงสำหรับคนอื่นก็ได้ (วันนี้ drupal เพิ่งปล่อยเวอร์ชั่นใหม่ออกมา <a href="http://drupal.org/drupal-6.0">drupal 6.0</a> มาพร้อมกับวันวาเลนไทน์ซะด้วย เกี่ยวมั้ย?)</p>
<p>อีกใจนึง ก็อยากใช้ <a href="http://wordpress.org/">wordpress</a> เพราะถ้าพูดกันในแง่สุนทรียภาพแล้ว wordpress ดูสวยงามอ้อนแอ้นกว่า drupal เยอะ แต่ความสามารถของมันค่อนข้างจำกัด เพราะ wordpress เป็น blog script ไม่ใช่ cms (แม้เราจะเติมโน่นใส่นี่ จนมันกลายเป็น cms ได้ก็ตาม) ด้วยเหตุนี้ drupal จึงเหมาะกับอนาคตน้อยๆ ของ webzer.net มากกว่า ถึงหน้าตามันจะไม่สวยมาก แต่ความสามารถและประสิทธิภาพล้นเหลือ (กะว่ายังไงๆ ก็ต้องออกแบบ themes / templates ใหม่อยู่ดี ถึงจะใช้ <a href="http://www.smashingmagazine.com/2008/01/08/100-excellent-free-high-quality-wordpress-themes/">theme สวยๆของ wordpress</a> เราก็มาทำให้มัน ขี้เหร่ ได้ ฮา…)</p>
<p>พูดถึง themes… ตอนนี้ ( 14 ก.พ. 2551) webzer ใช้ theme ชั่วคราวอยู่ ยังไม่มีอะไรลงตัว ทั้งด้านดีไซน์และเนื้อหา (มีอะไรพร้อมบ้างเนี่ย?) บางคนเห็นแล้วอาจจะคิดว่า “ไม่เห็นมันจะออกแบบอะไรเลย มีแค่ ตัวหนังสือดำๆ กับ พื้นหลังสีขาว”  ก็  “ไอ้ตัวหนังสือดำๆ กับ พื้นหลังสีขาว” นี่แหละครับ คือ ดีไซน์ที่ผมเลือก </p>
<p>แม้ว่า web2.0 style กำลังมาแรง (หมายถึงแนวดีไซน์นะครับ ไม่เกี่ยวกับความสามารถของเว็บไซต์ที่เรียกได้ว่าเป็น web2.0 จริงๆ) แต่ผมไม่คิดว่ามันจะอยู่ได้นาน <em>เพราะมันเริ่มเกร่อแล้ว!</em> (ใช้สัญชาตญาณที่ปลายหัวแม่เท้าคิด) แต่บ้านเราเพิ่งจะเริ่มฮิต ดีไซน์สไตล์ web2.0 ก็ประมาณว่า “โค้งๆ มนๆ ไล่สี มีเงาสะท้อน ใช้โลโก้ หรือ ไอค่อน ตัวโตๆ สีสดๆ” (ลองอ่านเพิ่มเติมได้ที่ <a href="http://www.webdesignfromscratch.com/web-2.0-design-style-guide.cfm">Web 2.0 how-to design guide</a>)</p>
<p>ด้วยอาการ <em>ไร้ความสามารถพิเศษ</em> ที่มีอยู่เปี่ยมล้น (อืม… ชาตินี้ มันจะทำอะไรได้บ้างล่ะเนี่ย?) ก็เลยพยายามค้นหาสไตล์ ที่ ดูเหมือน <em>ไม่มีสไตล์</em> อย่าง  “ไอ้ตัวหนังสือดำๆ กับ พื้นหลังสีขาว”  นี่แหละ แต่ผมไม่ยอมรับง่ายๆหรอกนะครับ ว่าตัวเองไม่ได้คิดอะไรเลย เพราะก็ใช้เวลาหลายวัน ตระเวณไปรอบโลก (เข้าเว็บนั่นแหละ) เพื่อหาแรงบันดาลใจ แล้วในที่สุดก็เจอสไตล์ที่ชอบมาก ของ <a href="http://www.miguelripoll.com/">Miguel Ripoll </a> (ดีไซเนอร์ชาวสเปนมั้ง?) เห็นตัวหนังสือดำๆกับพื้นที่โล่งๆ แล้วอย่าเพิ่งคิดว่ามันทำง่ายนะครับ เพราะ Miguel ใช้ javascript จาก <a href="http://mootools.net/">MooTools</a> เข้ามาช่วยด้วย มันก็เลยทำให้เว็บไซต์ที่มีอยู่หน้าเดียว น่าสนใจขึ้นเยอะเลย (คุณอาจจะไม่สนใจ แต่ผมสนใจ)</p>
<p>เอาล่ะ วันนี้พล่ามพอแล้ว ขอตัวไปแก้โค้ดใน theme ก่อนนะครับ ^^</p>
