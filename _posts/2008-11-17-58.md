---
title: เกลียดไม่ได้ แต่รักไม่ลง!
layout: default
lang: th
---

<p>กำลังแก้ธีมของ webzer ครับ ถ้าลองเล่น theme switcher จากแทบด้านข้างดู ก็จะมี <strong>ordinary one too-dev</strong> ให้เลือก และยังคงยึดมั่นกับความท้าทายแบบเดิมๆ ของตัวเอง คือ ทำธีมที่ใช้ไฟล์กราฟิคให้น้อยที่สุด เพื่อรีดศักยภาพของบราวเซอร์ออกมาพิสูจน์ รวมทั้งหาขีดจำกัดในการเรียนรู้ของตัวเองด้วย แม้จะยังแก้ไม่เสร็จ แต่สถานการณ์ก็เป็นไปอย่างราบรื่นในบราวเซอร์แทบทุกตัว ยกเว้นใน Internet Explorer (เจ้าเก่า) เพราะเลย์เอาต์ใหม่ที่กำลังทำ ใช้งาน Float ใน CSS เพื่อจัดตำแหน่งของแต่ละ section ในหน้าเว็บเป็นหลัก แม้จะคาดไว้อยู่แล้วว่ามันต้องเละ แต่มันเละเทะมากมายมหาศาลเกินกว่าที่คาดไว้ซะอีก (ใน IE ทุกเวอร์ชั่น)</p>
<p>แม้เว็บไซต์แห่งนี้จะยังมี traffic ไม่มากนัก และก็โชคดีที่ผู้ใช้ส่วนใหญ่กว่า 60% เข้ามาที่นี่ด้วย FireFox อาจเป็นเพราะเนื้อหาส่วนใหญ่ เกี่ยวกับเรื่องการทำเว็บ และคนทำเว็บก็คงรู้ว่าบราวเซอร์ตัวไหนที่ใช้งานได้ดีกว่า Internet Explorer (IE) แต่ยังไงก็ตัดใจทิ้งมันไม่ได้ เพราะ 20% ของผู้เยี่ยมชมยังคงใช้ IE และ 1 ใน 3 ของผู้ใช้ IE ก็เป็นเวอร์ชั่น 6 ซะด้วยสิ (แต่ IE7 ก็มี bug เกี่ยวกับ float มิใช่เล่น) ถ้าให้แก้ CSS ก็ต้องไล่ดู Markup ใหม่ทั้งหมด เป็นงานที่สูญเสียเวลาโดยใช่เหตุ แต่ก็ต้องทำ จำใจ...</p>
<!--break--><p>ตอนนี้ก็โยนภาระให้ผู้ใช้ IE โดยการดึงเอาจาวาสคริปต์ของ <a href="http://dean.edwards.name/">Dean Edwards</a> มาใช้ไปก่อน เพราะขี้เกียจแก้ CSS แต่ปัญหาใหญ่ไม่ได้อยู่ที่การแฮ็ค CSS สำหรับ IE หรอกครับ แต่อยู่ที่การหา IE มาดูหน้าเว็บเละๆของตัวเองต่างหาก แม้จะลงโปรแกรม <a href="http://tredosoft.com/Multiple_IE">Multiple IE</a> เอาไว้ แต่ผมไม่ได้ใช้งาน Windows เป็นหลัก มันเลยหงุดหงิดรำคาญ เวลาต้องเปลี่ยนเครื่อง เพราะเครื่องไม้เครื่องมือที่ใช้ทำเว็บของผม ล้วนแต่อยู่ในเครื่อง Mac หรือถ้าใช้ IE ใน Windows ผมก็ไม่รู้อยู่ดีว่าจะเช็คข้อผิดพลาดของหน้าเว็บได้ยังไง เพราะปกติก็ใช้ <a href="https://addons.mozilla.org/en-US/firefox/addon/1843">FireBug</a> หาตำแหน่งเพื่อแก้โค้ด</p>
<p>Internet Explorer จึงไม่ใช่แค่ปัญหาเรื่องการแก้ CSS เท่านั้น เพราะยังไงซะมันก็หาทางแก้ของเราจนได้ แต่มันคือปัญหาเรื่องความสะดวกของคนทำเว็บด้วย เราอาจจะไม่มีสิทธิไปโทษผู้ใช้งาน IE เวอร์ชั่นเก่าๆ เพราะเค้าคงไม่รู้จริงๆ ก็แค่ใช้โปรแกรมที่มันติดมากับเครื่อง แต่ครั้นจะยอมรับว่ามันควรจะดำรงอยู่ต่อไป ก็กระไรอยู่ มิน่าล่ะถึงมีเว็บไซต์อย่าง <a href="http://browsehappy.com/">BrowseHappy.com</a> และอีกหลายเว็บเกิดขึ้นมา เพื่อรณรงค์ให้คนผู้คนหันไปใช้บราวเซอร์ตัวอื่นๆมากขึ้น (ถ้าให้พูดตรงๆ ก็คือ เลิกใช้ IE ซะ!)</p>
<p>สิ่งที่ Microsoft ทำได้สำเร็จ ก็คือ ทำให้ Web Designer / Developer ใช้ IE กันต่อไป? เพราะยังไงซะเราก็ต้องตรวจหน้าเว็บใน IE กันอยู่ดี (คิดเล่นๆนะ อย่าจริงจัง)</p>
<p><a href="http://browsehappy.com/browsers/" title="Browse Happy: Switch to a safer browser today"><img src="http://browsehappy.com/buttons/bh_120x60.gif" alt="Browse Happy logo" width="0" height="0" style="display: none !important; visibility: hidden !important; opacity: 0 !important; background-position: 120px 60px;"></a></p>
