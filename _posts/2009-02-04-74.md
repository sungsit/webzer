---
title: 1 ขวบ Webzer.net
layout: default
lang: th
---

<p>
เวลาผ่านไปไวเหมือนโกหก แต่มันกลับไม่โกหก ทั้งๆที่อยากให้มันโกหกจะตายไป webzer.net อายุ 1 ขวบ โดยไม่รู้ตัว ย้อนกลับไปอ่าน <a href="/node/1/">โหนดแรก</a> แล้วก็ใจหาย... ผ่านมาหนึ่งปียังไม่มีอะไรดีขึ้นเลยว่ะ! ผมก็ยังคงคิดไม่ออกเหมือนเดิม ว่าจะทำอะไรกับเว็บไซต์แห่งนี้ดีวะ ไม่ค่อยได้ทำอะไรให้มันเป็นชิ้นเป็นอันเลย บ่นโน่นบ้างนี่หน่อยตามประสาคนไร้ความสามารถเฉพาะด้าน
</p>
<p>
ผมจดโดเมนนี้ไว้นานหลายเดือน ก่อนที่จะเริ่มติดตั้ง Drupal แล้วก็โพสต์โหนดแรก ตอนนั้นใช้มันเป็นที่ระบายอารมณ์ และ ทดลองเล่นธีมประหลาดๆที่ทำเอง (เออ รู้สึกว่า webzer จะเคยเปลี่ยนธีมมาเป็นสิบครั้งแล้วมั้ง? เดี๋ยวจะลองรื้อหาธีมเก่าๆมาดู) เอาไปเอามาก็มีคนหลงเข้ามาอ่านเหมือนกันแฮะ ก็เลยเริ่มจริงจังขึ้นมา(นิดส์นึง) เพราะอายชาวบ้าน แล้วช่วง 2-3 เดือนหลัง ก็ขี้เกียจอัพเดตอีกตามเคย เพราะมีหลายอย่างต้องคิดและทำ แล้วก็พาตัวเองหายเข้ากลีบเมฆ เหมือนโดนอุ้มไปฆ่า
</p>
<!--break--><p>
สงสัยคงได้เวลาพาตัวเองกลับมาสู่โลกมนุษย์อีกครั้ง พูดแบบไม่อายเลยนะ <strong>webzer.net คือ บล็อกเน่า</strong> ที่ไม่ก่อให้เกิดรายได้ แต่ก็คงไม่ก่อมลพิษให้โลกอินเตอร์เน็ตกระมัง? (หรือมันทำให้โลกร้อน?) แต่จะไปโทษเว็บไซต์ตัวเองได้ยังไง ก็เจ้าของมันไม่สนใจสร้างรายได้จากมันเองนี่หว่า​ (ใครเห็นด้วยยกมือขึ้น) ถึงจะเอา adsense มาแปะในช่วงหลังๆ แต่น้ำจิ้มกินยังไงก็ไม่อิ่มหรอก เพราะรายได้หลักของตัวเองมันมาจากทางอื่น (เช่น เก็บค่าคุ้มครอง, ยิงกบาลชาวบ้าน, รับจ้างประท้วง ฯลฯ ผมเป็นมือปินรับจ้างน่ะครับ - อย่าเชื่อไปเชียว) หวังว่าปีหน้าผมคงหาวิธีสร้างรายได้จาก webzer.net ได้สำเร็จ (โดยวิธีสุจริตด้วยนะ) ถ้าเร็วกว่านั้นได้ก็ยิ่งดี
</p>
<p>
คงได้เวลามาคุ้ยขยะในสมองตัวเองดูว่า เราต้องทำอะไรบ้างที่เคยคุยกับชาวบ้านไว้ เท่าที่นึกออกตอนนี้ ก็มี แก้ธีม <a href="http://drupal.org/project/colourise">Colourise</a> เวอร์ชั่นใหม่ส่งเข้า drupal.org (<a href="http://drupal.org/node/368411">Beta1</a> ปล่อยออกมาให้ลองเล่นแล้วนะจ้ะ) ส่วนอีกเรื่องที่ลืมสนิทมาหลายเดือน เพราะไม่ได้เข้าไปที่ <a href="http://drupal.in.th/">drupal.in.th</a> เลย คือ ทำธีมใหม่ให้เป็นตัวเลือกสำหรับ <a href="http://drupal.in.th/">ดรูปอลไทย</a> ถ้าชาวดรูปอลไทยหลงเข้ามาอ่าน ก็ขออภัยไว้ด้วย ผมเพิ่งนึกได้ว่าทำค้างไว้โคตรนานมาแล้ว แล้วจะปรับปรุงต่อไปในเร็ววัน (หวังว่าชาตินี้คงได้เห็น ถ้ามีคนเอาไปใช้นะ)
</p>
<p>
อีกอย่างที่อยากทำใน webzer เพื่อเป็นการกดดันตัวเอง คือ พอร์ตธีมสำหรับ Drupal อยากทำให้ได้ <del>ซักเดือนละธีม</del> (ขอเปลี่ยนเป็น 3 เดือน 1 ธีมละกัน ฮ่าๆ) สำหรับผม ยังไงซะการพอร์ตธีมก็ง่ายกว่าออกแบบใหม่ล่ะน่า เพราะถ้าจะทำ Original Theme จริงๆ มันต้องใช้เท้าก่ายหน้าผากหาแรงบันดาลใจอยู่หลายวัน ก่อนที่จะเริ่มเอานิ้วไปแตะคีย์บอร์ด (พูดซะโอเวอร์ จริงๆคือ <strong>เงินไม่ถึง คิดไม่ออกครับ!</strong>)
</p>
<p>
<strong>แล้วเราก็บ่นอีกตามเคย...</strong>
</p>
