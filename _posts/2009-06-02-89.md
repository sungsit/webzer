---
title: Webzer อ่านว่า เว็บเซ่อ (ก็ได้ครับ)
layout: default
lang: th
---

<p>ช่วงนี้กำลังปรับปรุง webzer ขนานใหญ่ (มั้ง) เพื่อให้หน้าตามัน <strong>รับแขก</strong> มากกว่าที่เป็นอยู่ ตอนแรกตั้งใจว่าจะเปลี่ยนธีมใหม่เฉยๆ แต่ที่ทำค้างไว้ หน้าตามันก็ยังไม่รับแขกอยู่ดี ลองดูที่ <a href="http://twitpic.com/624nx">twitpic.com/624nx</a> (ก็คนมันชอบอะไรเรียบๆ น่ะ) แต่คิดไปคิดมา มันไม่ใช่แค่หน้าตาที่ไม่ง้อชาวบ้านเท่านั้น เนื้อหาและรูปแบบของบล็อกแห่งนี้ ยังสะเปะสะปะไม่น้อยหน้าใครอีกด้วย </p>
<p>ในตอนแรก webzer เกิดขึ้นมาอย่างไม่ได้ตั้งใจ แค่มีไว้ <strong>บ่น</strong> และ <strong>ลองวิชา</strong> การทำเว็บไซต์ เลยไม่ได้วางแผนแนวเนื้อหาและรูปแบบ ทำและเขียนไปตามยถากรรม (แม้แต่โดเมน ที่ใช้ก็เพราะมันสั้นดี ไม่มีความหมายแฝงใดๆทั้งสิ้น) แรกสุดสร้างบล็อกด้วย WordPress ต่อมาก็เปลี่ยนมาเป็น Drupal จนถึงตอนนี้อายุมันก็ได้ประมาณขวบครึ่งแล้ว แม้พัฒนาการจะช้าในช่วงแรก แต่พอได้พูดคุย ซักถาม และเก็บเกี่ยวประสบการณ์จาก <a href="http://drupal.in.th/">drupal.in.th</a> แล้วมาเรียนรู้เพิ่มเติมเอง อะไรๆก็เข้าใจได้ง่ายขึ้น ช่วงหลังๆ เนื้อหาของบล็อกก็เลยเกี่ยวกับ Drupal มิใช่น้อย เพราะ <a href="http://drupal.org/user/174348">ทำธีมส่งเข้าไปแจกที่ drupal.org 2-3 ชิ้น ด้วย</a> แล้วโปรเจ็คต์เหล่านั้นก็เป็นที่มาของ traffic ส่วนใหญ่ที่เข้ามาใน webzer.net และมีผู้มาเยือนไม่ใช่น้อยที่ไม่ใช่คนไทย ... แต่เนื้อหาในบล็อกเป็นภาษาไทยแทบทั้งหมด</p>
<p>เลยเกิดอาการสองจิตสองใจ ว่าจะเขียนบล็อกเป็นภาษาไทยหรือภาษาอังกฤษดี เพราะยังไงผมก็ตั้งใจเขียนบล็อกให้มนุษย์อ่าน แม้จะใช้ทั้งสองภาษาได้แย่พอๆกัน (พูดกับใครก็ไม่รู้เรื่องนั่นเอง) แต่ภาษาไทยของผมไม่อ่อนแอเท่าภาษาอังกฤษ ถ้าคุณครู Grammar แอบเข้ามาอ่านบล็อกนี้ คงให้ผมไปเข้าคอร์สหัดเขียนใหม่</p>
<p>อาการ <strong>เอาดีไม่ได้ซักทาง</strong> แบบนี้ ย่อมทำให้ <strong>เอาดีไม่ได้ต่อไป</strong> เลยต้องหา <strong>ซักทาง</strong> ไว้ <strong>เอาดี</strong> ให้ได้ จะได้เน้นทางนั้นไปเลย เหมือนเพลง "นายไข่เจียว" ของเฉลียง ที่จับความได้ว่า "เลือกให้ได้ซักทาง แบบจริงจังและจริงใจ"</p>
<p>ตอนนี้ยังคิดอะไรไม่ค่อยออก ว่าจะปรับปรุง webzer ให้ดีขึ้นได้ยังไง <strong>แม้จะแหงนมองไปบนท้องฟ้า ก็หามีคำตอบจากเบื้องบนไม่</strong> เลยแก้ธีมใหม่ไปพลางๆก่อน เผื่อระหว่างทางจะนึกออก และอยากจะชำแหละของเดิมออกมาเป็นชิ้นๆ เพื่อเรียนรู้ว่า <strong>ทำเว็บไซต์ยังไง <del>ไม่</del> ให้ <em>เกิด?</em></strong></p>
