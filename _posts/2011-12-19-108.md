---
title: ความจริงที่เป็นจริงได้เฉพาะในโลกของมัน
layout: default
lang: th
---

<p>ในทางปฏิบัติ เกาหลีเหนือปกครองโดย<strong>ระบอบสมบูรณาญาสิทธิทรราชย์</strong> (Absolute Tyranny) ในทางทฤษฎีรัฐศาสตร์ เกาหลีเหนือเป็น<strong>รัฐเผด็จการอำนาจเบ็ดเสร็จ</strong> (Totalitarian State) ประชาชนเกาหลีเหนือเพียงแต่เรียกผู้นำของพวกเขาว่า "สหาย (Comrade)" ได้แบบไม่ขัดเขิน ไม่มีใครเรียกตระกูลคิมว่าราชวงศ์คิม และประชาชนไม่ต้องหมอบคลานเมื่ออยู่ต่อหน้าผู้นำ เท่านี้เองที่ฟังดูเป็นคอมมิวนิสต์หรือสังคมนิยม เพราะประชาชนแขวนชีวิตไว้กับผู้นำที่สืบทอดอำนาจทางสายเลือดมันจึงคล้ายสมบูรณาญาสิทธิราชย์ (Absolute Monarchy) ท่านผู้นำคือโลกทั้งใบของพวกเขา ท่านผู้นำคือความจริงสูงสุดที่ประชาชนไม่ต้องตั้งคำถาม มันจึงเป็นรัฐเผด็จการอำนาจเบ็ดเสร็จ ความจริงของพวกเขาก็จริงเฉพาะในโลกใบนั้น (มันไม่ตลกตรงที่ความจริงของคนไทยก็อาจจะจริงเฉพาะในโลกของคนไทยเช่นกัน)</p>
<p>ความจริงบางส่วนซึ่งอาจเป็นจริงได้เฉพาะในเกาหลีเหนือ (หรือมีที่อื่น?)</p>
<ul><li><a href="http://www.youtube.com/watch?v=_Nd-iSCy1og">เกาหลีเหนือมีมหกรรมเฉลิมฉลองที่ยิ่งใหญ่กว่าโอลิมปิค เพราะเป็นการแสดงต่อหน้าท่านผู้นำ</a></li>
<li><a href="http://www.thescore.ie/sharp-shooter-remembering-the-day-kim-jong-il-shot-38-under-par-308217-Dec2011/">ท่านผู้นำเล่นกอล์ฟไม่กี่ครั้ง แต่ทำสกอร์ได้ยิ่งกว่าสถิติโลก พาร์ 72 ตีแค่ 34 เก็บ holes-in-one ไป 5 หลุม</a></li>
<li><a href="http://kimjongillookingatthings.tumblr.com/ ">ท่านผู้นำรอบรู้และใส่ใจภาระกิจทุกด้านในการพัฒนาประเทศ</a></li>
<li><a href="http://www.prachatai.com/journal/2011/12/38392">ท่านผู้นำเป็นที่รักของทุกคนอย่างหาที่เปรียบมิได้</a></li>
</ul><p>ไม่ได้หมายความว่ามันเป็นเรื่องโกหก แต่ถ้าคิดว่าความจริงเหล่านี้ฟังดูตลกก็คงเหมือนปลาไม่รู้ว่าตัวเองว่ายอยู่ในน้ำ หรือนกไม่รู้ว่าตัวเองบินในอากาศ ความจริงคือสิ่งที่ถูกสร้างขึ้นและถักทอเป็นผืนความจริงในสังคม ด้วยอำนาจ ความรู้ การศึกษา ประเพณี พิธีการ แบบแผนปฏิบัติ ข้อมูลข่าวสาร ป้ายโฆษณา อนุสาวรีย์ คำสรรเสริญ คำประณาม ฯลฯ (ไม่อยากเรียกว่าเป็นวาทกรรมเพราะฟังดูน่าเกรงขามและเชย) มันเป็นกระบวนการที่เกิดขึ้นซ้ำๆ สม่ำเสมอจนเรายอมรับว่ามันเป็นเรื่องปกติในชีวิตประจำวัน "<strong>เป็นสิ่งสากล</strong>" แต่เมื่อไรที่มันไม่เหมือนกับความจริงในสังคมอื่นๆมันก็ฟังดูตลกมากกว่าจะ<strong>เป็นสิ่งสากล</strong> </p>
<p>ปล. เคยเขียนเกี่ยวกับหนังสารคดีเรื่อง <a href="/node/82">A State of Mind</a> ไว้นานแล้ว ไม่รู้ทำไมมีข่าวเกาหลีเหนือทีไรนึกถึงอะไรๆในเมืองไทยทุกที</p>
