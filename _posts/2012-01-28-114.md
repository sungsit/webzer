---
title: ใครได้และเสียประโยชน์จากข้อเสนอของนิติราษฎร์?
layout: default
lang: th
---

<p>ผมสละสิทธิทางการเมืองของพลเมืองไทยมาหลายปีแล้ว แต่ก็ยังเคารพและใช้สิทธิอื่นๆตามกฎหมายเท่าที่จำเป็นต่อการดำรงชีวิตที่นี่ เลยไม่เคยลงชื่อเรียกร้องทางการเมืองอะไรกับใคร (จงใจเป็นผู้เสียสิทธิ ตาม พรบ.ประกอบรัฐธรรมนูญว่าด้วยการเลือกตั้งฯ และจะไม่ไปเลือกตั้งจนกว่ารัฐธรรมนูญจะระบุว่ามันเป็น "สิทธิ" แทนที่จะกำหนดให้เป็น "หน้าที่") แต่ไม่ได้หมายความว่าผมจะไม่คิดอะไรเกี่ยวกับสังคมที่ตัวเองอาศัยอยู่ แค่ปฎิเสธเครื่องมือทางการเมืองส่วนใหญ่ของรัฐไทย (ไม่ได้มีอุดมการณ์อะไร เป็นแค่ความพอใจและอคติส่วนตัว) </p>
<p>แต่จู่ๆก็อยากอ่านข้อเสนอของ <a href="http://www.enlightened-jurists.com/">นิติราษฎร์</a> ขึ้นมา เพราะเห็นผู้คนพูดถึงกันจัง ทั้งเห็นด้วยและไม่เห็นด้วย ถึงขั้นขุดคุ้ยโคตรเหง้าคนโน้นคนนี้มานับญาติกัน ไม่เห็นมันจะเกี่ยวกับข้อเสนอของพวกเขาตรงไหน</p>
<p>ใครที่หนุนหรือด่านิติราษฎร์โดยไม่เคยอ่านข้อเสนอ 6-7 หน้ากระดาษของพวกเขา ลองอ่านดูบ้างก็ดีนะครับ ใจเย็นๆ อย่าเพิ่งรีบเชียร์หรือโกรธ ถ้าผมอ่านภาษาไทยไม่ผิด ก็ไม่เห็นเขาจะเสนอให้ลดทอนบารมีหรือยกเลิกสถาบันกษัตริย์ตรงไหน (<a href="http://www.enlightened-jurists.com/blog/56">http://www.enlightened-jurists.c...</a>) </p>
<p>เขาเสนอให้ยกเลิก ม.112 จริง (โปรดตั้งสติและท่องไว้ในใจ 3 จบ ว่า "ม.112 ไม่ใช่ตัวสถาบันกษัตริย์" x3) แต่ก็เพิ่มแพ็คเกจแบบใหม่ เป็นบทบัญญัติว่าด้วยความผิดเกี่ยวกับเกียรติยศและชื่อเสียงของพระมหากษัตริย์ พระราชินี รัชทายาท และผู้สาเร็จราชการแทนพระองค์ (ยังคงเป็นกฎหมายอาญาเช่นเดิม) พร้อมโปรโมชั่นเสริมอื่นๆ เช่น ลำดับชั้นของการคุ้มครอง, อัตราโทษ, เหตุละเว้นความผิด, ผู้มีอำนาจกล่าวโทษ (รายละเอียดที่เหลืออ่านเองนะ) ซึ่งจะช่วยให้มันเป็นกฎหมายที่สมเหตุสมผลมากกว่าเดิม และมุ่งปกป้องเกียรติยศของสถาบันกษัตริย์ที่อยู่ภายใต้รัฐธรรมนูญ (ผมแปลเองว่า อยู่ในขอบเขตของรัฐธรรมนูญจึงได้รับการคุ้มครองตามรัฐธรรมนูญ) แต่ยังดำรงสถานะเหนือประชาชนธรรมดา (จะคุ้มครองประมุขของประเทศเท่าคนธรรมดาก็ดูจะประหลาดไปหน่อย) เพื่อปิดช่องทางที่จะให้ใครก็ได้ เอา ม.112 เดิมมาใช้เป็นเครื่องมือทางการเมืองกล่าวโทษทำร้ายกัน สถาบันกษัตริย์จึงเป็นผู้ได้รับประโยชน์โดยตรงจากข้อเสนอเหล่านี้ (แต่อัตราโทษที่ลดลงคงไม่สะใจคนรักเจ้าแบบฮาร์ดคอร์เท่าไหร่มั้ง?)</p>
<p>ไม่ต้องห่วงว่าถ้ามีคนหมิ่นพระบรมเดชานุภาพกันเยอะๆ แล้วกษัตริย์และผู้ได้รับความคุ้มครองจะต้องเหนื่อยมาฟ้องเอง นิติราษฎร์เสนอให้สำนักราชเลขาฯทำหน้าที่นั้น ดีกว่าเดิมหรือแย่ลงผมไม่รู้ เพราะไม่เคยรู้ว่าสำนักราชเลขาฯเขาทำงานกันยังไง ที่แน่ๆคือใกล้ชิดสถาบันฯมากกว่าตำรวจหรืออัยการ (โอเคป้ะ?)</p>
<p>แม้แต่ในยุคสมบูรณาญาสิทธิราชย์ กษัตริย์ก็ต้องกลั่นกรองคดีหมิ่นพระบรมเดชานุภาพเองเสียก่อน (และจะกรุณาไม่เอาโทษจำคุกก็ได้) แต่ยุค(ที่อ้างว่าเป็น)ประชาธิปไตย ใครๆก็กล่าวโทษแทนกษัตริย์ได้ แถมจำคุกไม่ต้องมีภาคทัณฑ์ เอกสารฉบับนี้น่าสนใจ <a href="http://www.enlightened-jurists.com/directory/173">http://www.enlightened-jurists.c...</a> เพราะแสดงให้เห็นว่ามันเป็นคดีที่ยอมความกันได้ในสมัยก่อนไม่ต้องถึงโรงถึงศาลด้วยซ้ำไป พระมหากษัตริย์เป็นผู้วินิจฉัยเอง ไม่ต้องมีใครมาเจ้ากี้เจ้าการเดือดร้อนแทน</p>
<p>ผมว่ากลุ่มคนที่ควรเคียดแค้นนิติราษฎร์มากที่สุดน่าจะเป็นคนที่ต้องการล้มล้างสถาบันกษัตริย์จริงๆต่างหาก (ถ้ามี) เพราะข้อเสนอของนิติราษฎร์ทำให้สถาบันกษัตริย์มีความชอบธรรมเพิ่มขึ้นภายใต้รัฐธรรมนูญและระบอบประชาธิปไตย (ถ้ามี ;) แปลว่าล้มยากขึ้นเพราะมั่นคงกว่าเดิมและไม่ได้ทำให้เสื่อมบารมีลง </p>
<p>ส่วนคนอีกหลายกลุ่มที่จะเสียประโยชน์จากข้อเสนอของพวกเขา คือ คนที่อิงแอบหรือชอบอ้างถึงสถาบันกษัตริย์ และใช้เป็นเครื่องมือแสวงหาผลประโยชน์หรือความภาคภูมิใจส่วนตัวเสมอมา ซึ่งได้แก่ คนใกล้ชิดชั้นสูง อำมาตย์ ทหาร ข้าราชการ นักการเมือง สื่อมวลชน นักบวช พระสงฆ์ แม่ชี ประชาชนทั่วไป คนเสื้อเหลือง คนเสื้อแดง คนไม่มีเสื้อจะใส่ ฯลฯ สั้นๆคือ <strong>คุณและผมนั่นแหละ</strong> เพราะ <strong>เราจะหมดอภิสิทธิ์ของการเป็นพลเมืองไทยเพียงชาติเดียวในโลกที่สามารถใช้ ม.112 เดิมไปเล่นงานคนอื่นโดยอ้างถึงสถาบันกษัตริย์ไง!!!</strong> (เซ็งป่ะล่ะ?)</p>
<p>Note: ผมไม่ใช้คำราชาศัพท์ เพราะไม่นับถือเทพองค์ใดและไม่เชื่อว่ามนุษย์เป็นเทพ มันไม่ผิดกฎหมายใช่ไหมครับที่เราจะพูดถึงมนุษย์ด้วยคำสุภาพที่เราใช้กับมนุษย์โดยทั่วไป?</p>
